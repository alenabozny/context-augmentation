 Dieta paleo (zwana też dietą człowieka pierwotnego) to sposób odżywiania, do którego nasze ciała wyewoluowały i dzięki któremu osiąga się optimum zdrowia.
 Za dietą paleo stoją tysiące badań biologów, lekarzy i dietetyków, a także doświadczenia każdego, kto spróbował.
 Dieta ta opiera się na przypuszczalnej diecie naszych przodków z okresu paleolitu, jednak nie naśladuje ich sposobu odżywiania (który nie był doskonały), ale raczej eliminuje pożywienie, którego nasi przodkowie nie jadali i do którego nasze ciała się nie dostosowały.
 Dieta paleo – zasady: bazująca na współczesnym pożywieniu dieta paleo składa się głównie z warzyw, owoców, jajek, orzechów, ryb, grzybów oraz mięsa (najlepiej z wypasu pastwiskowego), a wyklucza zboża, cukier i rafinowane oleje, a w niektórych przypadkach także rośliny strączkowe i nabiał.
 Naturalnymi konsekwencjami jest spożywanie mniejszej ilości soli i kalorii, co dodatkowo pozytywnie odbija się na zdrowiu.
 Nie jest to dieta w popularnym tego słowa znaczeniu, ponieważ nie limituje ilościowo pokarmów, a jedynie jakościowo.
 Paleolit to trwający około 3 milionów lat okres w rozwoju człowieka i społeczności ludzkich, który ostatecznie ukształtował nasz gatunek Homo sapiens.
 Nastąpił po nim neolit, który w zależności od rejonu naszej planety zaczął się od 5.000 do 10.000 lat temu (Wikipedia) i przyniósł spore zmiany żywieniowe, które w większości przetrwały do teraz.
 Neolit wyróżniamy jako osobną epokę, ponieważ wiąże się on z ogromnymi zmianami, jak rewolucja agrarna, która wprowadziła zboża do naszej diety, czy też mutacja genetyczna pozwalająca ludziom, jako jedynym ssakom, pić mleko i jeść jego przetwory także po zakończeniu okresu dziecięcego.
 Dieta paleo opiera się na założeniu, że nasz gatunek wyewoluował i bardzo dobrze przystosował się do paleolitycznego odżywiania, a prawie tysiąc razy krótszy neolit nie trwał dostatecznie długo, żebyśmy zdążyli się w pełni przystosować do zaistniałych zmian.
 Niestety nie wiemy dokładnie, co jedli nasi przodkowie, możemy się jedynie tego domyślać na podstawie skamieniałości lub obserwacji istniejących wciąż kultur pierwotnych.
 Dieta naszych przodków na pewno różniła się także zależnie od środowiska, w którym przebywali, czy też zmian klimatycznych.
 Duże zróżnicowanie genetyczne współczesnego człowieka powoduje także, że niektórzy z nas dość dobrze znoszą współczesne pożywienie, podczas gdy dla większości jest ono w różnym stopniu szkodliwe.
 To wszystko oznacza, że dieta paleolityczna to pojęcie bardzo szerokie, różnie rozumiane i dlatego wiążą się z nią liczne nieporozumienia i kontrowersje.
 Warto również podkreślić, że termin paleo dla niektórych oznacza nie tylko sposób odżywiania się, ale także styl życia, mający na celu dostosowanie współczesnego, sztucznego trybu życia do naszego naturalnego, jaki prawdopodobnie wiedli nasi przodkowie w paleolicie (minimalizm, zdrowy sen, głodówki i posty oraz naturalna higiena).
 Dlaczego paleo? Bo to działa, bo jest to nasz naturalny sposób życia i odżywiania, do którego nasze ciała są przystosowane.
 Bo za paleo stoją badania naukowe i niezliczone przypadki ludzi, którzy uzdrowili swoje ciało i ducha, lecząc się z wielu przewlekłych chorób i schorzeń i dosłownie odmienili swoje życie.
 Brzmi ciekawie? Przetestuj, nie masz nic do stracenia, no może tylko kilka chorób i kilogramów.
