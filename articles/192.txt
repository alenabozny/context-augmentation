 Najlepiej słuchać ciała i nie brać leków przeciwbólowych.
 Tyle teorii.
 Praktyka wskazuje, że sportowcy - w tym amatorzy - chętnie łykają proszki.
 Jeżeli ból zmusza Cię do sięgania po legalny doping, wybierz najskuteczniejszy środek, ale sprawdź też, jakie niesie to za sobą konsekwencje.
 Jeśli nie wychodzisz na trening bez swoich ulubionych dragów, a organizatorzy biegów, widząc Twoją „podręczną apteczkę” wielkości walizki, wzywają Cię na kontrolę antydopinogową, to albo pora na rehabilitację, albo na odwyk.
 Ale kiedy sięgasz po pigułkę tylko w awaryjnej sytuacji, bo coś męczy, ciśnie, pali lub strzyka, to OK – wszystko jest dla ludzi.
 Trudno powiedzieć, jaki procent biegaczy regularnie przyjmuje niesteroidowe leki przeciwzapalne (NLPZ), ale sądząc po ich sprzedaży, nie odmawiamy sobie szybkiej ulgi w bólu.
 Dr David Nieman z Human Performance Lab na Appalachian State University zbadał kiedyś, że aż 70 procent uczestników legendarnego biegu Western States 100-Mile Endurance Run łyknęło środki przeciwbólowe przed startem.
 Podobnie badania z 2011 roku przeprowadzone na uczestnikach zawodów triathlonowych Ironman wykazały, że blisko 60% z nich brało środki przeciwzapalne w ciągu trzech miesięcy poprzedzających imprezę.
 Nie musisz być ultrasem, żeby czasem chcieć znieczulić trzeszczące kolano.
 Amerykańscy naukowcy, którzy opiekują się programem radzenia sobie z chronicznym bólem, zauważają, że lekomania coraz częściej przenosi się z zawodowców na amatorów.
 Nie da się ukryć, że łatwo dostępne – w kiosku, na stacji, w automacie – leki wydają nam się bezpieczniejsze niż te przepisywane przez lekarzy i sprzedawane w aptekach.
 Ale niesteroidowe leki przeciwzapalne to, jak sama nazwa wskazuje, nie cukierki i ich wpływ na organizm może być szkodliwy.
 Okazuje się, że biegacze, którzy łykają NLPZ przed długim dystansem, licząc, że zmniejszą one ich podatność na ból, są w błędzie.
 W innych badaniach dr David Nieman podał sportowcom 600 mg Ibuprofenu dzień przed i 1200 mg podczas zawodów, po czym porównał ich wyniki z rywalami, którzy nie sięgali do apteczki.
 Badanie nie wykazało znaczących różnic w osiąganych czasach, stopniu uszkodzenia mięśni, odczuwanym poziomie zmęczenia i zgłaszanej bolesności mięśni.
 Natomiast u niektórych naszprycowanych lekiem zaobserwowano dysfunkcję bariery śluzówkowej jelit, która może prowadzić do poważnego zatrucia organizmu.
 Według dra Niemana Ibuprofen zwiększa również stres oksydacyjny, a więc i bolesność mięśni, oraz opóźnia regenerację.
 Wszystko jasne, tylko że kiedy boli, to chcesz, żeby przestało.
 Zobacz, po co i kiedy możesz awaryjnie sięgnąć.
 Na zdrowie.
