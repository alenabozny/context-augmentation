 Opracowany przez brytyjskich naukowców algorytm wykorzystujący podstawowe dane, jakimi dysponują lekarze ogólni, pozwoli ocenić zagrożenie demencją u pacjentów.
 Pacjenci brytyjskiej służy zdrowia dowiedzą się, czy w ciągu pięciu lat rozwinie się u nich demencja.
 Do oszacowania ryzyka wystarczą informacje zawarte w ich karcie zdrowia.
 Badacze z University College London opracowali algorytm, pozwalający oszacować zagrożenie demencją, w oparciu o informacje, jakimi dysponują lekarze ogólni – dane takie jak wiek, kod pocztowy, stan zdrowia i poziom wykształcenia.
 To pierwszy test, który wykonuje się bez badania krwi i pamięci, czy analizy DNA.
 Test polega na zestawieniu znanych czynników zagrożenia, takich jak historia depresji, zawał, spożycie alkoholu, cukrzyca, arytmia, utrata wagi, palenie papierosów, nadciśnienie i społeczna deprywacja.
 Zdaniem autorów, test pozwoli uzyskać spokój psychiczny osobom, które podejrzewają, że są narażone na rozwinięcie się otępienia.
 Może też działać jak ostrzeżenie i mobilizować pacjentów do wprowadzenia zmian w stylu życia na tyle wcześnie, by zapobiec rozwinięciu się choroby.
 Uważa się, że wprowadzenie podstawowych zmian, jak zaprzestanie palenia, ograniczenie spożycia alkoholu i zwiększenie wysiłku fizycznego, może ograniczyć częstotliwość występowania otępienia nawet o jedną trzecią.
 Z badań wynika, że jedna z form demencji, otępienie naczyniopochodne, ma silny związek z podwyższonym poziomem cholesterolu, nadciśnieniem i otyłością.
 Oznacza to, że wystarczy prosta zmiana stylu życia, by zapobiec wielu przypadkom zachorowań rocznie.
 – Nasz algorytm może być uzupełnieniem oprogramowania diagnostycznego.
 Lekarz będzie mógł np. stworzyć model zagrożenia w przypadku pacjentów spełniających warunki, a tych z grupy podwyższonego ryzyka skierować na dokładniejsze badania – mówi dr Kate Walters z Centrum Badań nad Populacją i Starzeniem przy University College London, która kierowała badaniem.
 – Około jedną trzecią przypadków choroby Alzheimera można przypisać czynnikom, które potencjalnie są modyfikowalne.
 Szacuje się, że zredukowanie siedmiu głównych czynników modyfikowalnych o 10-25 proc. pozwoli zapobiec od 1 do 3 mln przypadków demencji na świecie.
 – Test może być szczególnie przydatny w przypadku osób z grupy niskiego zagrożenia demencją.
 Dzięki niemu lekarze pierwszego kontaktu będą mogli pomóc pacjentom, których niepokoi perspektywa rozwinięcia się u nich demencji.
 Teraz być może uda się uniknąć niepotrzebnych badań i lat zmartwień w przypadku osób, u których ryzyko jest bardzo niskie.
 Należy jednak liczyć się tym, że informowanie pacjentów o wysokim zagrożeniu demencją wywoła implikacje natury etycznej.
 Obecnie choroby takie jak alzheimer są nieuleczalne, a dokładność nowego testu nie przekracza 85 proc. Oznacza to, że 15 pacjentów na 100 usłyszy błędną prognozę.
 – To nie jest pierwszy test wykrywający alzheimera, jaki opublikowano, ale pierwszy, który nie wymaga gromadzenia dodatkowych danych o pacjentach, a to wielka zaleta – mówi Clare Walton z Towarzystwa Alzheimera.
 – Obecnie nie znamy skutecznych metod zapobiegania demencji i nie potrafimy dokładnie oszacować zagrożenia.
 Czy w tej sytuacji chcemy wiedzieć? Nie jestem pewna, czy gdybym była starsza, chciałabym wiedzieć – dodaje.
 – Demencja wzbudza strach, a nauka wciąż nie rozumie tej choroby, dlatego należy ostrożnie podchodzić do takich testów ryzyka do czasu, aż nie zostaną udoskonalone.
 Zanim zaczniemy informować pacjentów o stopniu zagrożenia w klinikach, powinniśmy dokładnie zastanowić się nad wpływem takiej informacji na dobrostan i standard dostępnej opieki – ostrzega Walton.
 W Wielkiej Brytanii z demencją zmaga się 850 tysięcy osób, z których większość choruje na alzheimera.
 Szacuje się, że ich liczba przekroczy milion do roku 2020, a w 2050 roku osiągnie dwa miliony.
 Aby określić jakie czynniki wpływają na rozwój demencji, badacze przeanalizowali karty zdrowia około miliona osób, które w latach 2000 - 2011 korzystały z opieki lekarzy pierwszego kontaktu z 377 przychodni w Wielkiej Brytanii.
 Szczególną uwagę zwracano na pacjentów, u których rozwinęła się demencja.
 Na podstawie tych informacji naukowcy opracowali algorytm, a następnie przez pięć lat testowali jego trafność na 265 tysiącach pacjentów.
 Okazało się, że test z bardzo dużą dokładnością przewiduje zagrożenie u osób w z grupy wiekowej 60-79, ale już nie u pacjentów w wieku 80 – 95 lat.
 Trwają badania nad nowymi lekami, które będą w stanie spowolnić rozwój choroby Alzheimera, pod warunkiem, że terapię rozpocznie się odpowiednio wcześnie.
 Jeśli badania kliniczne potwierdzą ich skuteczność, regularne badania przesiewowe w celu wykrycia alzheimera wkrótce będą normą.
 Niedawno eksperci z Towarzystwa Królewskiego zapowiadali, że terapie na demencję będą dostępne w ciągu 10 lat.
 – Zanim ten test wejdzie do powszechnego użycia, zalecamy przeprowadzenie niezależnych testów na większej populacji i rozważenie implikacji etycznych wynikających z jego stosowania w praktyce – dodaje Walters.
 Dr Matthew Norton z organizacji Alzheimer’s Research UK powiedział: – Test precyzyjnie wskazujący pacjentów szczególnie zagrożonych demencją mógłby zachęcić ludzi do wprowadzenia zmian w stylu życia, które obniżyłyby to zagrożenie.
 – Byłby też przydatny w identyfikowaniu uczestników badań klinicznych.
 Choć ten test dość dokładnie określa zagrożenie alzheimerem i otępieniem naczyniopochodnym u osób w wieku 60-79, nie jest stuprocentowo dokładny, dlatego wymaga dopracowania, a na dłuższą metę zrozumienia jego potencjału, jako narzędzia diagnostycznego w rękach lekarzy brytyjskiej służby zdrowia.
 Wyniki publikuje magazyn ”BMC Medicine”.
 W SKRÓCIE: DEMENCJA    Co to jest demencja? Demencja, zwana też otępieniem, to znaczne obniżenie sprawności umysłowej – myślenia, zapamiętywania, zdolności rozumowania – będące skutkiem utraty funkcji mózgu.
 Czy demencja to to samo co alzheimer? Choroba Alzheimera to najczęstsza postać otępienia – stanowi około 62 proc. zdiagnozowanych przypadków.
 Kto jest zagrożony? W większości przypadków pierwsze symptomy objawiają się między 60. a 70. rokiem życia.
 Szacuje się, że w Wielkiej Brytanii na demencję cierpi 850 tysięcy osób.
 W 2025 roku liczba chorych na otępienie może przekroczyć milion.
 Czy otępienie jest uleczalne? Demencja to postępująca choroba, na którą współczesna medycyna nie zna lekarstwa.
 Istnieją jednak terapie pozwalające łagodzić objawy.
 W stadium zaawansowanym pacjenci nie są w stanie wykonać najprostszych zadań.
 Co powoduje demencję? Przyczyny wciąż nie są do końca znane.
 Naukowcy uważają, że istotną rolę odgrywają czynniki genetyczne i środowiskowe, a także styl życia.
