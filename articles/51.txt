 ﻿Co kobieta powinna wiedzieć o wirusowym zapaleniu wątroby typu B Wywiad z prof. dr. hab. med. Januszem Cianciarą, Kierownikiem Kliniki Hepatologii i Nabytych Niedoborów Immunologicznych Akademii Medycznej w Warszawie - Panie Profesorze, czym jest WZW typu B? - WZW typu B, czyli wirusowe zapalenie wątroby typu B, to choroba wątroby, która może wiązać się z wieloma groźnymi konsekwencjami.
 WZW typu B powszechnie nazywane jest żółtaczką zakaźną.
 Chcę zwrócić uwagę, że jest to określenie mylące, ponieważ wiele przypadków wirusowych zapaleń wątroby przebiega bez żółtaczki, a ponadto jest kilka wirusów, które mogą powodować zakażenie wątroby.
 - Czy Polacy często zapadają na WZW typu B? - Liczba zachorowań z roku na rok jest coraz mniejsza.
 Obecnie to około 2 tysiące przypadków rocznie.
 Stały spadek zachorowalności jest związany głównie z upowszechnieniem szczepień i w mniejszym stopniu - z poprawą warunków sanitarno-higienicznych w szpitalach.
 Trzeba jednak pamiętać, że około 300 tysięcy osób jest przewlekle zakażonych wirusem zapalenia wątroby typu B. Przewlekli nosiciele wirusa, którzy mogą nie mieć żadnych objawów i czuć się dobrze, są potencjalnym źródłem zakażenia dla innych.
 - Jakie są drogi przenoszenia wirusa WZW typu B? - Wirus przenosi się poprzez krew i inne płyny ustrojowe.
 W Polsce nadal do większości zakażeń dochodzi w placówkach opieki medycznej, na przykład w wyniku użycia źle wysterylizowanego sprzętu.
 Tą drogą zakażają się przede wszystkim ludzie starsi.
 Przyczyną zakażenia u osób młodych są częściej kontakty seksualne, a także tatuaż, piercing lub zabiegi u fryzjera i kosmetyczki.
 Na nasz oddział przyjmujemy też bardzo często młode osoby, u których przyczyną zakażenia było stosowanie wspólnych strzykawek i igieł przy okazji przyjmowania narkotyków.
 Warto dodać, że choć w Polsce ryzyko zakażenia maleje, jest ono nadal bardzo duże za granicą, na przykład w krajach byłego Związku Radzieckiego, Rumuni i krajach rozwijających się.
 - Jakie mogą być konsekwencje zakażenia wirusem WZW typu B? - Zakażenie wirusem może po latach prowadzić do marskości wątroby i pierwotnego raka wątroby.
 U osoby zakażonej może również pojawić się tak zwana postać piorunująca zapalenia, w której bardzo szybko dochodzi do niewydolności wątroby.
 W takim wypadku jedyną szansą na przeżycie jest przeszczepienie tego narządu.
 Na szczęście chorobie można zapobiegać poprzez szczepienia ochronne.
 - Kto powinien się zaszczepić przeciwko WZW typu B? - Wszyscy, którzy jeszcze nie są uodpornieni, a w szczególności osoby z grup zwiększonego ryzyka zakażenia.
 Należą do nich między innymi przewlekle chorzy, dzieci i młodzież, których nie objęły szczepienia obowiązkowe, a także kobiety w wieku 20-40 lat.
 - Dlaczego właśnie kobiety uważa się za grupę podwyższonego ryzyka? - Zacznę od tego, ze już sama budowa anatomiczna kobiety bardziej usposabia ją do łatwiejszego zakażenia wirusem WZW typu B. Kobiety są także narażone na częstszy kontakt ze służbą zdrowia.
 U kobiet w wieku rozrodczym do zakażenia może dochodzić w czasie ciąży czy porodu przebiegającego poprzez cesarskie cięcie.
 Młodsze mogą zakażać się w wyniku kontaktów seksualnych, czy zażywania narkotyków.
 - Które kobiety powinny w pierwszej kolejności pomyśleć o szczepieniu przeciwko WZW typu B? - Zaszczepić powinny się wszystkie kobiety, najlepiej jeszcze przed wejściem w okres prokreacji.
 Niestety, z mojego doświadczenia wynika, że wiele kobiet w ciąży nie wie o celowości szczepień.
 Chciałbym zaapelować do ginekologów, żeby przypominali o tym kobietom zanim zajdą w ciążę.
 - Czy to oznacza, że ciążą jest przeciwwskazaniem do szczepienia? - Ze zrozumiałych względów producenci szczepionki nie prowadzą badań z udziałem kobiet w ciąży.
 Jednak chcę podkreślić, że w szczepionce przeciwko WZW typu B nie ma żadnych składników, które mogłyby zaszkodzić rozwojowi płodu, a potem dziecku.
 Dlatego szczepienie podczas ciąży można rozważyć, na przykład, jeżeli jest to ciąża wysokiego ryzyka i spodziewamy się, że poród nastąpi poprzez cesarskie cięcie.
 Dodam jeszcze, że przewlekłe zakażenie wirusem WZW typu B nie powoduje problemów z zajściem w ciążę, przebiegiem ciąży i zdrowiem dziecka po urodzeniu.
 Każda kobieta w ciąży jest badana na obecność antygenu HbsAg, który jest dowodem zakażenia.
 Dziecko kobiety zakażonej wirusem WZW typu B oprócz szczepionki otrzymuje po urodzeniu tzw. immunoglobulinę, czyli przeciwciała, których zadaniem jest natychmiastowe zablokowanie aktywności wirusa.
 Poza tym każdy noworodek jest szczepiony przeciwko WZW typu B w pierwszej dobie życia.
 - A czy można się szczepić podczas karmienia piersią? - Oczywiście, że tak.
 - Wiadomo, że kobiety są odpowiedzialne za zdrowie całej rodziny.
 O czyje szczepienie powinny się najpierw zatroszczyć? - Znowu odpowiem, że o wszystkich członków rodziny, a więc współmałżonka, czy osoby starsze.
 Trzeba się również upewnić, czy nasze dzieci zostały już zaszczepione.
 Ponieważ powszechne szczepienia noworodków wprowadzono w Polsce w 1993 roku, a szczepienia gimnazjalistów - dopiero kilka lat temu, istnieje grupa dzieci i młodzieży w wieku 11-13 lat i powyżej 16 lat, które nie były obowiązkowo szczepione.
 Warto zadbać o ich uodpornienie.
 - Jakiego rodzaju szczepionkami przeciwko WZW typu B dysponują lekarze? W Polsce są dostępne cztery szczepionki przeciwko WZW typu B - wszystkie są skuteczne.
 Nie wszystkie jednak zostały tak samo dobrze przebadane - najlepiej, bo od ponad 10 lat, znamy szczepionkę Engerix B. Na rynku jest także bardzo ciekawa szczepionka skojarzona, która zabezpiecza jednocześnie przed zachorowaniem na WZW typu B oraz na WZW typu A, czyli tzw. żółtaczkę pokarmową.
 Pełną ochronę przed dwoma typami wirusa uzyskuje się po podaniu trzech dawek tej szczepionki.
 Jeżeli szczepilibyśmy się preparatami pojedynczymi, musielibyśmy przyjąć w sumie 5 dawek szczepionek.
 Szczepienie szczepionką skojarzoną zaleca się głównie osobom z przewlekłymi chorobami wątroby, turystom oraz dzieciom i młodzieży, która nie została jeszcze uodporniona przeciwko WZW typu B.
