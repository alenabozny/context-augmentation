 BÓL KONTRA ANALGEZJA Ból to najczęstszy objaw choroby.
 Jest fizycznym i psychicznym doznaniem, który ostrzega o zmianach chorobowych zachodzących w ludzkim organizmie.
 Jest ważnym czynnikiem diagnostycznym, ale przedłużający się ból lub odczuwany zbyt intensywnie traci znaczenie ostrzegawcze oraz jest niezwykle nieprzyjemnym doznaniem dla pacjenta.
 LEKI DOSTĘPNE W ZESPOLE PODSTAWOWYM Ratownik medyczny/pielęgniarz systemu wykonujący medyczne czynności ratunkowe w podstawowych zespołach ratownictwa medycznego do czasu nowelizacji Ustawy o PRM i ogłoszenia nowego rozporządzenia nie miał dużego wyboru w terapii bólu (analgezji).
 Według Rozporządzenia Ministra Zdrowia z dnia 14 stycznia 2009 r. zmieniającego rozporządzenie w sprawie szczegółowego zakresu medycznych czynności ratunkowych, które mogą być podejmowane przez ratownika medycznego i Rozporządzenia Ministra Zdrowia z dnia 7 listopada 2007 r. w sprawie rodzaju i zakresu świadczeń zapobiegawczych, diagnostycznych, leczniczych i rehabilitacyjnych udzielanych przez pielęgniarkę albo położną samodzielnie bez zlecenia lekarskiego członek zespołu podstawowego dysponował w zasadzie dwoma środkami przeciwbólowymi – morfiną oraz ketoprofenem.
 Kwas acetylosalicylowy zważywszy na dostępną drogę podania, co wiąże się z opóźnionym działaniem nie jest powszechnie wykorzystywany jako środek analgetyczny, mimo posiadania komponenty przeciwbólowej.
 MOŻLIWOŚCI PO NOWELIZACJI PRZEPISÓW Rozporządzenie Ministra Zdrowia z dnia 20 kwietnia 2016 r. w sprawie medycznych czynności ratunkowych i świadczeń zdrowotnych innych niż medyczne czynności ratunkowe, które mogą być udzielane przez ratownika medycznego oraz Rozporządzenie Ministra Zdrowia z dnia 28 lutego 2017 r. w sprawie rodzaju i zakresu świadczeń zapobiegawczych, diagnostycznych, leczniczych i rehabilitacyjnych udzielanych przez pielęgniarkę albo położną samodzielnie bez zlecenia lekarskiego rozszerzyło w znaczny sposób możliwości analgezji przedszpitalnej zespołu podstawowego, który tworzą ratownicy medyczni i pielęgniarki/pielęgniarze systemu.
 W tej chwili zgodnie z w/w rozporządzeniem ZRM „P” do leczenia przeciwbólowego może używać również metamizol, fentanyl i paracetamol (dzięki, któremu pojawiła się możliwość właściwego zabezpieczenia pacjentów pediatrycznych).
 O metamizolu i fentanylu można przeczytać w artykułach: Metamizol – kontrowersyjny, ale zalecany i Fentanyl w ZRM “P”.
 MORFINA Opioidy pobudzają receptory opioidowe w mózgu oraz rdzeniu kręgowym wiążąc się z jednym lub wieloma typami receptorów w swoistych tkankach hamując przewodzenie bodźców bólowych.
 Są najsilniejszymi lekami analgetycznymi, a głównym przedstawicielem agonistów opioidowych jest morfina (morphini sulfas), względem której ocenia się siłę działania innych leków przeciwbólowych.
 Morfina rozszerza naczynia żylne, obniżając obciążenie wstępne przez co znajduje zastosowanie w ostrych zespołach wieńcowych i zastoju w płucach wskutek ostrej niewydolności lewokomorowej.
 Morfina została otrzymana po raz pierwszy na początku XIX wieku z nalewki opiumowej, a swą nazwę zawdzięcza niemieckiemu aptekarzowi Serturnerowi, który nazwał lek od greckiego bożka snu – Morfeusza.
 DZIAŁANIE LEKU Morfina wykazuje działanie ośrodkowe oraz obwodowe.
 Ośrodkowe działanie jest następujące: bardzo silne przeciwbólowe kojące emocje takie jak: lęk, panika, strach uspakajające (senność) silnie przeciwkaszlowe obniżające temperaturę ciała dwufazowe na ośrodek wymiotny obniżające próg drgawkowy zwężające źrenice hamujące ośrodek oddechowy (poprzez zmniejszenie wrażliwości ośrodka oddechowego na wzrost prężności CO2 we krwi) antydiuretyczne Obwodowo morfina powoduje: uwolnienie histaminy co skutkuje rozszerzeniem naczyń, obniżeniem ciśnienia tętniczego i zmniejszeniem obciążenia wstępnego (rozszerzenie łożyska żylnego) zaparcia na skutek hamowania perystaltyki jelit i motoryki żołądka zmniejszenie wydzielania żółci i soku trzustkowego wzrost ciśnienia w drogach żółciowych skurcz zwieracza pęcherza (utrudnienie oddawania moczu) Wskazaniami do podania morfiny są: silne bóle zawał mięśnia sercowego zastój w płucach wskutek ostrej niewydolności lewokomorowej Przeciwwskazaniami do podania morfiny są: nadwrażliwość na morfinę porfiria ciąża (tylko przy ścisłym przestrzeganiu wskazań) silna ośrodkowa depresja oddychania kolka żółciowa Główne działania niepożądane to: uspokojenie, senność ośrodkowe porażenie oddychania nudności i wymioty bradykardia hipotensja JAK UŻYWAĆ? Morfina w ratownictwie medycznym wykorzystywana jest w postaci roztworu do iniekcji (10 mg/ml lub 20 mg/ml) drogą dożylną, doszpikową, podskórną i domięśniową.
 Drogą z wyboru jest droga dożylna w dawce do 10 mg (we frakcjach po 2-3 mg).
 U dzieci dawka wynosi 100 mkg/kg m.c.
 Lek powinno się podawać z szybkością 2 mg na minutę.
 Morfinę warto rozcieńczyć w proporcjach 1:10 w wodzie do wstrzyknięć.
 Rozpoczęcie działania już po 1-2 min., czas działania 2-4 godzin, a czas półtrwania to 3 godziny.
 Jak wcześniej zostało wspomniane nudności i wymioty są działaniem niepożądanym opioidów, w tym morfiny.
 Wynikają z bezpośredniego pobudzenia chemoreceptorów w rdzeniu przedłużonym.
 Działanie dwufazowe polega na tym, że po pierwszych dawkach następuje pobudzenie ośrodka wymiotnego, a po kolejnych zahamowanie wymiotów.
 Stąd zaleca się podanie wraz z morfiną środków przeciwwymiotnych, np. metoclopramidu (który ratownik medyczny również może podać samodzielnie) w dawce 10 mg iv.
 Co ciekawe metoclopramid przyspiesza wchłanianie morfiny i nasila jej działanie, dlatego w połączeniu tych dwóch leków można uzyskać efekt terapeutyczny morfiny przy zmniejszonej dawce.
 O innych aspektach morfiny można przeczytać w artykułach: Wpływ opioidów na ośrodek oddechowy, Wykorzystanie morfiny w RM – czy jest z tym problem? Działanie antagonistyczne do morfiny wykazuje nalokson (naloxoni hydrochloridum).
 KETOPROFEN Powszechnie znany i stosowany ketoprofen (ketoprofenum) to niesteroidowy lek przeciwzapalny (NLPZ).
 Działanie tej grupy leków polega na hamowaniu aktywności cyklooksygenazy kwasu arachidonowego.
 COX-1 i COX-2 to dwa izoformy tego enzymu.
 COX-1 odpowiada za procesy hemostazy i jest produkowana fizjologicznie w organizmie.
 Prostaglandyny pod wpływem COX-1 wpływają ochronnie na błonę śluzową przewodu pokarmowego i regulują przepływ nerkowy.
 COX-1 zapewnia również produkcję tromboksanu A2 w płytkach krwi i prostacykliny w komórkach śródbłonka naczyń.
 COX-2 obecna jest w nerkach i ośrodkowym układzie nerwowym.
 Efekt przeciwzapalny i przeciwbólowy polega przede wszystkim na blokowaniu syntezy prostaglandyn.
 DZIAŁANIE Główne działanie NLPZ: przeciwbólowe przeciwzapalne przeciwgorączkowe przeciwagregacyjne Niesteroidowe leki przeciwzapalne stosuje się w: leczeniu bólu o małym i średnim natężeniu (bóle głowy, zębów, kręgosłupa, stawów) obniżaniu gorączki reumatoidalnym zapaleniu stawów leczeniu zmian pourazowych (ze względu na działanie przeciwobrzękowe i przeciwzapalne) ostrych zespołach wieńcowych (głównie kwas acetylosalicylowy) Objawami niepożądanymi są: owrzodzenia błony śluzowej przewodu pokarmowego ryzyko krwawienia objawy dyspeptyczne Przeciwwskazaniami do podania NLPZ są: nadwrażliwość na ASA lub inne NLPZ w wywiadzie czynna lub przebyta choroba wrzodowa żołądka i dwunastnicy ciężka niewydolność wątroby lub nerek ostatni trymestr ciąży skaza krwotoczna, krwawienia JAK DZIAŁA? Ketoprofen jest pochodną kwasu propionowego o silnym działaniu przeciwzapalnym, przeciwbólowym i przeciwgorączkowym.
 Komponenta przeciwpłytkowa występuje, ale jest słabsza i krótsza niż np. kwas acetylosalicylowy.
 Maksymalne stężenie we krwi osiąga w ciągu 30 min.
 do 2 godzin, a czas półtrwania wynosi 2 godziny.
 W JAKI SPOSÓB UŻYĆ? Lek występuje w postaci roztworu do wstrzyknięcia (100 mg/2 ml) drogą iniekcji domięśniowej, dożylnej i doszpikowej.
 Dawka dla osoby dorosłej to 100 mg.
 Ketoprofen nie jest zalecany u osób poniżej 15 roku życia.
 Podczas podawania domięśniowego iniekcję należy wykonywać powoli i głęboko w mięsień pośladkowy.
 W przypadku drogi dożylnej powinno stosować się krótkotrwały wlew w 100 ml 0,9% NaCl i podawać w ciągu 30 min.
 Ze względu na światłoczułość leku, butelki do wlewu powinno owinąć się czarnym papierem lub folią aluminiową.
 Charakterystyka Produktu Leczniczego nie przewiduje podawania ketoprofenu w formie infuzji dożylnej w postępowaniu przedszpitalnym.
 Producent Ketonalu podaje informację, że podawanie i.v.
 dozwolone jest jedynie w warunkach szpitalnych, natomiast producent preparatu Ketoprofen SF w ogóle jako jedyną formę przewiduje podanie domięśniowe.
 Jednocześnie tak naprawdę sugeruje podaż i.m.
 również warunkach szpitalnych, bo jak inaczej można interpretować zalecenie, iż: „należy obserwować pacjenta co najmniej przez godzinę po podaniu produktu”.
 Zatem wg Charakterystyki Produktu Leczniczego ratownik medyczny/pielęgniarz może podać ketoprofen w dawce jednorazowej 100 mg i.m.
 PODSUMOWANIE Ból jest jednym z najczęstszych powodów wezwań pogotowia ratunkowego, natomiast nie każdy ból kwalifikuje pacjenta do transportu do szpitala.
 Ważne jest zatem, aby każdy członek zespołu podstawowego wiedział jakimi lekami przeciwbólowymi dysponuje, kiedy i w jaki sposób może je wykorzystać, aby pomóc pacjentowi na miejscu zdarzenia.
 Warto zapamiętać! Morfina działa silnie przeciwbólowo i sedacyjnie.
 Hamuje ośrodek oddechowy, rozszerza łożysko naczyniowe (spadek BP).
 Morfinę warto łączyć z metoclopramidem.
 Drogą dożylną w dawce do 10 mg (we frakcjach po 2-3 mg).
 U dzieci dawka wynosi 100 mkg/kg m.c.
 Ketoprofen to NLPZ działający przeciwbólowo, przeciwzapalnie i przeciwgorączkowo.
 Wskazaniem jest ból, a przy krwawieniach należy zachować ostrożność.
 Nie podawać dzieciom do lat 15.
 Dawka to 100 mg w krótkotrwałym wlewie w 100 ml 0,9% NaCl.
