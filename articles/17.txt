 ﻿Gdy słyszymy, że ktoś doznał zawału, automatycznie myślimy o sercu.
 Tymczasem zawał może się rozwinąć w różnych narządach naszego ciała.
 Zawał jako ogólne pojęcie medyczne oznacza rodzaj martwicy spowodowanej skrajnym ograniczeniem przepływu krwi przez tkanki narządu.
 Ze względu na mechanizm jego powstawania wyróżnia się dwa podstawowe rodzaje zawałów: - zawał blady lub niedokrwienny powstaje w wyniku ograniczenia lub zatrzymania przepływu krwi w tętnicach doprowadzającej krew do danego obszaru naszego ciała - zawał czerwony, przekrwienny albo krwotoczny jest skutkiem zatrzymania odpływu krwi żylnej z danego obszaru.
 Zawał niedokrwienny powstaje najczęściej w sercu, mózgu, krezce, śledzionie, w przednim płacie przysadki mózgowej, w łożysku, węzłach chłonnych oraz w gruczole krokowym.
 Zawał przekrwienny powstaje zwykle w jelitach, płucach, korze mózgu, jądrach, jajnikach, śledzionie dodatkowej oraz w guzach rozwijających się na szypułach.
 Oba rodzaje zawału mogą powstać w nerce i rzadziej w wątrobie.
 Do zawałów najczęściej dochodzi wskutek zakrzepicy, miażdżycy, zapalenia naczyń, zatorów, ucisku mechanicznego na naczynia żylne lub tętnicze, nacieku nowotworowego, skurczu mięśni znajdujących się w ścianie tętnicy w skutek nagłego stresu (silnego zdenerwowania).
 Do najczęściej spotykanych zawałów, które nie dotyczą mięśnia sercowego zalicza się: ZAWAŁ PŁUCA Atakuje nagle.
 Odczuwamy duszności, oddech staje się przyśpieszony, niekiedy odczuwamy tępy ból za mostkiem oraz lęk.
 Czasami także może wystąpić gorączka i kaszel.
 Objawy te są dość podobne do zawału serca.
 Zawał tętnicy płucnej wywołuje zakrzep lub zakrzepy tworzące się w żyłach umiejscowionych w dolnej części ciała.
 Wraz z krwią mogą się one przemieścić do naczyń płucnych.
 Całkowite odcięcie fragmentu płuca od dopływu krwi może spowodować martwicę fragmentu płuca Ryzyko wystąpienia zawału płuc wzrasta jeśli mamy skłonność do powstawiania zakrzepów.
 Do chorób przyczyniających się zawałowi płuca należą zapalenie żył, przewlekłe choroby płuc i serca oraz niektóre nowotwory.
 Zagrożone nim są także kobiet stosujące doustne środki antykoncepcyjne starej generacji oraz będące w ciąży.
 Ryzyko zachorowania wzrasta również u osób z nadwagą oraz trwale unieruchomionych.
 Zator płuca prowadzi do niedotlenienia obszaru płuc.
 W zależności od tego, ile naczyń jest zatkanych, może doprowadzić to do trwałego uszkodzenia płuc, co łączy się z niedotlenieniem organizmu.
 Serce musi wtedy znacznie mocniej pracować, co może doprowadzić do jego niewydolności.
 U osób z niewydolnością serca zator tętnicy płucnej może doprowadzić do śmierci.
 Schorzenie jest groźne dla życia i zawsze musi być leczone w szpitalu.
 Im szybciej tam trafimy, tym większe szanse na powrót do zdrowia.
 Zapobiegać zawałowi płuca można w różny sposób.
 Przed wszystkim, po operacjach, należy jak najszybciej zacząć chodzić lub gimnastykować się w pozycji leżącej.
 Leczenie zawału płuc zazwyczaj polega na rozpuszczeniu zakrzepów odpowiednimi lekami.
 Niekiedy potrzebna jest interwencja chirurgiczna w celu ich usunięcia.
 Często lecząc zawał płuca stosuje się leki wzmacniające wydolność serca i krążenie krwi, a także przeciwbólowe.
 Stosuje się też oddychanie powietrzem o zwiększonej zawartości tlenu, co ułatwia jego wchłanianie przez organizm.
 ZAWAŁ NERKI Najczęstszą przyczyną zawału nerki są zatory, które powstają wskutek zwężenia lewego ujścia żylnego, migotania przedsionków, bakteryjnego zapalenia wsierdzia oraz oderwanie się blaszek miażdżycowych.
 Wśród innych przyczyn wymienia się zakrzepicę sprowokowaną przez miażdżycę, tętniaka tętnicy nerkowej, guzkowe zapalenia tętnic itp.
 Objawy kliniczne zawału nerki występują najczęściej w postaci gwałtownego bólu w okolicy lędźwiowej.
 Bólom towarzyszyć mogą nudności, wymioty oraz gorączka.
 U około połowy chorych występuje krwiomocz i białkomocz.
 Objawy są podobne do kolki nerkowej.
 Niewielkie zawały nerki mogą przebiegać bezobjawowo.
 Czasami w jednej nerce powstają liczne zawały, a w miejscu blizny pozawałowej wytwarza się torbiel.
 Ostre zaczopowanie głównego pnia tętnicy nerkowej prowadzi do zawału całej nerki, kończącego się zwykle śmiercią.
 Jeżeli proces zamknięcia światła tętnicy przebiega powoli, wówczas następują zmiany zanikowe i nerka wyraźnie zmniejsza się.
 Objawy zawałów nerki na tle zakrzepu lub zawału głównego pnia tętnicy nerkowej (albo jednego z jej rozgałęzień) zależą od choroby zasadniczej, w przebiegu której nastąpiło zaczopowanie naczynia, od jego rozmiarów i szybkości powstania niedokrwienia.
 ZATOR I ZAWAŁ KREZKI Najczęściej objawia się wystąpieniem nagłego i ostrego bólu w okolicy pępka, ale brzuch jest zwykle miękki.
 Mogą pojawić się wymioty i biegunka.
 U niektórych chorych rozwija się wstrząs.
 Czasem obserwuje się krwisty lub smolisty stolec.
 Każda osoba z takimi objawami powinna jak najszybciej zgłosić się do szpitala.
 Zwykle konieczna jest operacja, w czasie której usuwa się objęty martwicą fragment jelita.
 Jeśli pacjent odpowiednio wcześnie trafi do szpitala rokowania na przyszłość są dobre.
 Czytaj również: Zawał serca bez happy endu ZAWAŁ MÓZGU Zawał mózgu często nazywany jest udarem.
 Zamknięcie przedniej tętnicy mózgu powoduje niedowład, zaburzenia czucia po stronie przeciwnej.
 Wystąpić mogą również nietrzymanie moczu, zaburzenia mowy, zaniedbywanie strony przeciwległej, zaburzenia zachowania, apatia.
 Zamknięcie tętnicy środkowej mózgu prowadzi do niedowładu, zaburzeń czucia, niedowidzenia po stronie przeciwnej do zamknięcia.
 Ponadto wystąpić może zaburzenie mowy, jej rozumienia, pisania, czytania, upośledzenie precyzyjnych, celowych ruchów, zaburzenie widzenia przestrzennego, zaniedbywanie przeciwległej strony swojego ciała.
 Udar w obrębie tętnicy tylnej mózgu doprowadza do zaburzenia widzenia, ślepoty, niezdolności rozumienia pisanych słów, zaburzenia pamięci, czucia, bólu, zaburzenia ruchu gałek ocznych.
 Diagnozę stawia się zwykle po wykonaniu tomografii komputerowej lub rezonansu magnetycznego.
 Przeprowadza się także badanie neurologiczne, badania krwi, dna oka i płynu mózgowo-rdzeniowego.
 Leczenie udaru niedokrwiennego polega na podaniu kwasu acetylosalicylowego, leków trombolitycznych (rozpuszczają skrzepy wewnątrznaczyniowe).
 W leczeniu udaru ogromnie ważna jest rehabilitacja chorego, którą należy rozpocząć jak najwcześniej.
 Wpływa ona na poprawę sprawności, siły mięśni, poruszania się, zapobiega przykurczom mięśniowym, depresji.
 Czasami konieczne jest podanie leków antydepresyjnych.
 Ryzyko ponownego udaru jest największe przez pierwsze 30 dni.
 ZAWAŁ JĄDRA Może się rozwinąć między 14. a 18. rokiem życia, kiedy młody mężczyzna pokwita i np. forsownie uprawia jakiś sport albo dużo jeździ na rowerze.
 Tak naprawdę pod pojęciem zawału jądra należy rozumieć ostre skręcenie powrózka nasiennego z obrotem jądra wokół osi.
 Pojawia się wówczas nagły, bardzo silny ból (często dzieje się to w nocy) z szybko powiększającym się obrzękiem zawartości moszny.
 Objawom tym towarzyszą nudności i wymioty.
 Gdy tylko pojawią się takie dolegliwości, trzeba jak najszybciej zgłosić się na ostry dyżur do szpitala.
 Lekarz powinien bowiem w ciągu 4-6 godzin operacyjnie odkręcić jądro, ponieważ skręcenie powrózka prowadzi do przerwy w krążeniu krwi, w wyniku czego może dojść do zawału jądra.
 Wtedy jest ono już nie do uratowania i trzeba je amputować.
 Co prawda utrata jednego jądra nie zagraża płodności, ale wielu mężczyzn podchodzi do zabiegu bardzo emocjonalnie i traktuje amputację jako „umniejszenie własnej męskości.
 Mogą oni po pewnym czasie zdecydować się na wszczepienie teflonowej protezy jądra.
