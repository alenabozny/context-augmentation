 ﻿Bywa, że wirus HIV nie daje początkowo żadnych dolegliwości.
 U innych osób zakażenie HIV daje pierwsze objawy przypominające grypę, takie jak gorączka, łamanie w kościach i ogólnie złe samopoczucie.
 Mogą się powiększyć węzły chłonne, pojawić afty, opryszczka.
 Po około dwóch tygodniach dolegliwości mijają bez śladu.
 Następuje okres bezobjawowy, który może trwać od kilku miesięcy, do nawet kilkunastu lat.
 Jednak już wtedy wirus w ukryciu niszczy układ odpornościowy.
 Pierwsze objawy HIV są zwykle niespecyficzne i mogą przypominać grypę lub zwykłe przeziębienie.
 Jak rozpoznać pierwsze objawy HIV i AIDS? HIV to wirus upośledzenia odporności, który uszkadza układ immunologiczny człowieka.
 Po wniknięciu do organizmu atakuje pewne typy białych ciałek krwi.
 W ten sposób powoli wyniszcza układ odpornościowy chorego.
 W efekcie organizm staje się bezbronny nawet wobec pozornie niegroźnych infekcji, z którymi kiedyś radził sobie bez problemu.
 Stan bezbronności immunologicznej organizmu to AIDS - zespół nabytego niedoboru odporności.
 Choroba jest skutkiem niesprawności układu immunologicznego spowodowanej długotrwałym niszczącym działaniem wirusa HIV.
 AIDS jest końcowym etapem zakażenia, ujawniającym się czasem po wielu latach jego trwania.
 Jakie są pierwsze objawy zakażenia wirusem HIV? Pacjent chory na AIDS lub zarażony HIV może mieć wiele różnych objawów.
 Najczęściej występujące to: • powiększenie węzłów chłonnych, • powiększenie śledziony, • gorączka, • zmęczenie, • nocne poty, • utrata wagi, • anoreksja, • drożdżyca jamy ustnej, • powracające infekcje wątrobowe, • biegunka, • może pojawić się także zespół objawów zbliżonych do mononukleozy: długotrwała gorączka, bóle mięśniowe, bóle stawów, wysypka, bóle brzucha, biegunka.
 Warto wiedzieć, że obecnie dostępne są już leki, które zmniejszają tempo namnażania się wirusa i wydłużają czas życia osób zarażonych HIV.
 Pierwsze objawy AIDS mogą być zarówno nagłe, jak i ukryte.
 Jeżeli pojawiają się niespodziewanie, chorego dopada zazwyczaj gorączka, złe samopoczucie, zmęczenie, bóle stawów, głowy, zapalenie gardła, biegunka, powiększenie węzłów chłonnych, plamista wysypka rumieniowata na tułowiu, niedobór płytek krwi.
 Jeżeli AIDS objawia się w sposób ukryty, choremu może dokuczać zmęczenie, utrata wagi, gorączka, biegunka i powiększenie węzłów chłonnych.
 Niektóre przypadki AIDS rozpoczynają się zapaleniem płuc czy mięsakiem Kaposiego.
 Inne dolegliwości częste w początkach AIDS to nawracające drożdżyce i opryszczka.
 Jak można zarazić się wirusem HIV? • przez krew; • drogą kontaktów seksualnych (sperma, płyn preejakulacyjny, wydzielina pochwy); • z zakażonej matki na dziecko (krew matki i płodu nie miesza się, jednak może do tego dojść podczas porodu.
 Pokarm matki też stwarza ryzyko zakażenia).
 HIV jest wirusem niestabilnym - szybko ginie poza organizmem człowieka.
 Niszczą go zwykłe środki odkażające i temperatura 56 st. C.
