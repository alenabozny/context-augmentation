 Ludzki organizm, głównie w wątrobie, sam wytwarza cholesterol, bo jest on nam potrzebny.
 W zdrowotnym bilansie uwzględniony jest także ten pobierany z jedzenia.
 Problem w tym, że zwykle spożywamy go więcej niż trzeba, zwłaszcza jego "niedobrą" frakcję LDL.
 W nadmiarze ten związek tłuszczowy jest naprawdę groźny, gdyż sprzyja miażdżycy, osadzając się w naczyniach krwionośnych.
 Czasem wyregulowanie jego poziomu jest możliwe tylko przy pomocy leków, jednak bez zmiany nawyków żywieniowych nie pomoże żadna farmakologia.
 Małym dzieciom cholesterol jest niezbędny do rozwoju mózgu.
 Dorośli, wbrew powszechnej opinii, także nie mogą bez niego żyć.
 Potrzebujemy go, by przyswoić witaminę D.
 To podstawowy składnik wszystkich błon komórkowych, dzięki niemu powstają kwasy żółciowe, niezbędne w procesie trawienia oraz hormony, tak ważne jak progesteron, testosteron, estrogeny.
 Jednak cholesterol cholesterolowi nierówny, a generalnie co za dużo to niezdrowo.
 Jeśli przesadzisz z cholesterolem, narażasz się na zawał, udar, inne problemy z krążeniem.
 Zarazem gastrolodzy i dietetycy przestrzegają: to, że zjadasz mniej produktów obfitujących w cholesterol od sąsiada, nie oznacza jeszcze, że twój poziom we krwi będzie niższy, a konsekwencje podobne.
 Indywidualna produkcja i tolerancja związków tłuszczowych jest odmienna.
 Znaczenie ma tryb życia, ale i np. wiek.
 Nieprzypadkowo Światowa Organizacja Zdrowia zezwala osobom zdrowym zjeść do 10 jaj tygodniowo.
 Zarazem osoba, która ma problem z cholesterolem raczej powinna zapomnieć o majonezie i jajecznicy na bekonie.
 Wyregulowanie nieprawidłowego poziomu cholesterolu powinno odbywać się pod nadzorem lekarza.
 Uwaga! Dotyczy to także za niskiego poziomu cholesterolu.
 To problem przede wszystkim osób z nadczynnością tarczycy i wymaga głównie leczenia endokrynologicznego.
 Cholesterol: ograniczaj, będziesz zdrowszy  By obniżyć przede wszystkim "zły" cholesterol LDL ogranicz tłuste mięsa i wędliny, podroby, żółtko jaja, tłuste sery, masło, czekoladę, ciasta z kremem na bazie pełnotłustego mleka.
 Niezależnie od innych zaleceń lekarskich z pewnością rezygnacja z tych produktów również znajdzie się na recepcie.
 Zaproś na talerz, bo warto  Poziom LDL spadnie i wtedy, gdy będziesz zapełniać żołądek.
 Ważne jednak czym.
 Wprowadź do diety morskie ryby i inne owoce morza (przynajmniej trzy razy w tygodniu jako główne danie), a także warzywa i owoce bogate w witaminę C (np. dzika róża, cytrusy, kalafior, porzeczki, kapusta, brukselka, papryka).
 Pamiętaj, że są i dobre tłuszcze, szczególnie roślinne i omega3, łączone z warzywami.
 By podnieść poziom korzystnego dla zdrowia cholesterolu HDL, odpowiedzialnego chociażby za ochronę naczyń krwionośnych, wzbogać menu o produkty bogatoresztkowe (pieczywo pełnoziarniste, kasze, owoce ze skórką) oraz obfitujące w błonnik.
