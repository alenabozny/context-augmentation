 ﻿Mięśniaki – najczęstsze łagodne guzy macicy Mięśniaki są to guzy łagodne, wywodzące się z włókien mięśni gładkich, więc dlaczego się nimi zajmować? Przede wszystkim dlatego, że występują często i są najliczniejszą grupą nowotworów u kobiet (10-20% dla całej populacji).
 Dotyczą szczególnie kobiet miedzy 35., a 55. rokiem życia.
 Jeśli dodamy do tego wiele współistniejących uciążliwych objawów, stanie się jasne, jak ważnym zagadnieniem jest temat mięśniaków – niezłośliwych nowotworów macicy.
 PODZIAŁ W ZALEŻNOŚCI OD LOKALIZACJI I ROZWOJU W celu lepszego poznania objawów i możliwych sposobów leczenia mięśniaków, musimy wiedzieć, gdzie dokładnie mogą pojawić się guzy mięśniowe macicy.
 Mogą dotyczyć zarówno trzonu macicy, jak i, choć znacznie rzadziej, szyjki macicy.
 Według innego podziału, opartego o kierunek wzrostu, wyróżnia się mięśniaki śródścienne, dające początek innym formom mięśniaków.
 Drugi rodzaj to mięśniaki podsurowicówkowe, które, rosnąc początkowo śródściennie, dalej kierują się ku zewnętrznej powierzchni mięśnia macicy i mogą nawet wyjść poza jego obręb, pozostając w połączeniu z macicą jedynie poprzez szypułę.
 W przypadku mięśniaków podśluzówkowych ich wzrost z błony mięśniowej kieruje je dalej do wnętrza jamy macicy, pozostając pod powierzchnią wyścielającej jamę błony śluzowej (endometrium).
 Wzrost może być tak duży, że mięśniak wypełnia całą jamę macicy.
 Część jest uszypułowana i, w sytuacji znacznego wydłużania się szypuły, mięśniak może uwidocznić się w kanale szyjki macicy.
 Mówimy wtedy o mięśniaku rodzącym się.
 Jest także możliwy wzrost guza między blaszki więzadła szerokiego macicy, a nazywamy go wówczas mięśniakiem międzywięzadłowym.
 Z wymienionych rodzajów mięśniaków trzonu macicy najczęściej występują formy śródścienne, a najrzadziej podśluzówkowe.
 DALSZE ZMIANY I POWIKŁANIA MIĘŚNIAKÓW Guzy mięśniowe macicy mogą znacznie powiększać swój rozmiar i często występują w dużej liczbie.
 Znane są przypadki, że macica mięśniakowata z miednicy mniejszej sięga łuków żebrowych.
 O macicy kartoflanej można mówić, gdy macica z licznymi mięśniakami przybiera obraz worka, wypełnionego ziemniakami o nieregularnym kształcie.
 Guzy te, z uwagi na duże rozmiary, mogą ulegać rozmiękaniu i, w wyniku np. martwicy, tworzą się w nich różnej wielkości jamy, wypełnione płynem.
 Jeśli do guza dostaną się bakterie, pochodzące np. z jamy macicy, jelit, czy krwi, to może dojść do zapalenia, zropienia lub procesów gnilnych w mięśniaku, co powoduje podwyższenie temperatury ciała i cuchnące upławy z dróg rodnych.
 Odwrotnością rozmiękania jest twardnienie mięśniaków, co może nastąpić albo przez przemiany łącznotkankowe, czyli zwłóknienie, albo przez zwapnienie.
 Poważny dla zdrowia i życia kobiety jest skręt szypuły w mięśniakach uszypułowanych, prowadzący do objawów z podrażnienia otrzewnej.
 Należy także podkreślić, że istnieje ryzyko zezłośliwienia łagodnych mięśniaków.
 Mięsaki rozwijają się z mięśniaków w mniej więcej 0,2-0,5% przypadków.
 Mięśniaki obserwuje się ponadto częściej u pacjentek z rakiem trzonu macicy, niż u kobiet zdrowych.
 Mięśniaki wpływają też na rodność kobiety i trudności z donoszeniem ciąży, prowadząc do częstszych poronień, czy porodów przedwczesnych.
 Bardzo duże mięśniaki w dolnym odcinku macicy mogą stanowić przeszkodę porodową lub przyczyniają się do nieprawidłowego położenia płodu, czego efektem jest konieczność wykonania cięcia cesarskiego.
 CZY ZAWSZE SĄ OBJAWY? Blisko 20% kobiet z mięśniakami nie ma objawów, dlatego u tej grupy są one wykrywane zupełnie przypadkowo przy okazji badania z innych powodów, np. w ciąży.
 Jeśli pojawiają się dolegliwości, to najczęściej są to nieprawidłowe krwawienia z macicy i dotyczą około 45% przypadków.
 Charakterystyczne są bardzo obfite i przedłużone miesiączki, mogą się pojawić krwawienia międzymiesiączkowe.
 Dotyczy to szczególnie mięśniaków usytuowanych podśluzówkowo lub śródściennie i wynika najczęściej z upośledzonej kurczliwości mięśnia macicy lub zwiększonej powierzchni błony śluzowej mięśnia macicy.
 Choć nasilenie krwawienia związane jest z lokalizacją, to nie zależy od wielkości mięśniaka.
 W zależności od lokalizacji i rodzaju mięśniaka, pojawia się uczucie ucisku i parcia.
 Ucisk rosnącego mięśniaka szyjki macicy na pęcherz moczowy może prowadzić do szeregu objawów: zalegania moczu w pęcherzu, infekcji dróg moczowych, napadowego nietrzymania czy zatrzymania moczu.
 Ucisk na odbytnicę może dawać zaparcia.
 Niecharakterystyczne uczucie ciała obcego w obrębie jamy brzusznej może zgłaszać pacjentka w przypadku mięśniaków dużych rozmiarów.
 Zdecydowanie rzadziej pojawiają się bóle, czy nawet objawy ogólnoustrojowe, takie jak niedokrwistość.
 JAKIE JEST DALSZE POSTĘPOWANIE Rozpoznanie mięśniaków stawia lekarz ginekolog w oparciu o badanie ginekologiczne oraz badanie ultrasonograficzne, a ostatecznie dopiero w badaniu histopatologicznym po operacyjnym usunięciu.
 Wspomniano wyżej, iż około 1/5 mięśniaków nie daje objawów i takie guzy podlegają jedynie obserwacji w badaniu ginekologicznym zwykle co pół roku.
 Leczenia wymagają dopiero wtedy, gdy dają dolegliwości.
 Od każdej reguły są oczywiście pewne odstępstwa i tak jest i w tym przypadku.
 Spośród wspominanych wyjątków, gdzie bez obecnych dolegliwości należy rozpocząć terapię, można choćby wymienić szybki wzrost mięśniaka, w którym powinno się wykluczyć proces złośliwy, czy bardzo duży rozmiar guza, grożący dodatkowymi powikłaniami.
 Wybór metody uzależniony jest wiekiem chorej, wielkością, liczbą i umiejscowieniem mięśniaków, ale również, co bardzo ważne, chęcią zachowania płodności przez pacjentkę, czy też wskazań bądź przeciwwskazań do danej metody.
 Dostępnych jest wiele metod leczenia mięśniaków macicy.
 Jedną z najskuteczniejszych jest leczenie operacyjne, będące jednocześnie metodą z wyboru.
 I tutaj wybór jest szeroki, w zależności od drogi i zakresu operacji.
 Należy w tym miejscu wymienić przede wszystkim: wykonanie histerektomii, czyli wycięcia macicy mięśniakowatej z przydatkami lub bez, zarówno drogą laparotomii, jak i laparoskopii; możliwe jest przeprowadzenie jedynie miomektomii, czyli wycięcie (wyłuszczenie) mięśniaków z zachowaniem możliwych funkcji rozrodczych.
 Część zabiegów możliwych jest do wykonania drogą przez pochwę, np. histeroskopowa miomektomia.
 Leczenie farmakologiczne jest metodą zachowawczą, wybieraną szczególnie w konieczności opóźnienia lub rzadziej zrezygnowania z operacji.
 Hormonalne leczenie obejmuje doustną antykoncepcję, agonistów GnRH, progestageny/antyprogestageny czy selektywne modulatory receptora progesteronowego.
 Do nowych metod leczenia zaliczamy wywołanie zmian niedokrwiennych w macicy i w mięśniaku poprzez embolizację tętnic macicznych, laparoskopową koagulację tętnic macicznych lub przezpochwowe, beznacięciowe, kontrolowane metodą dopplerowską, zamknięcie tętnic macicznych.
 Pośród metod terapii mięśniaków znajdujemy także leczenie radiologiczne, takie jak wysokiej intensywności wiązka ultradźwięków (MRgFUS).
 Mięśniaki są najczęstszymi nowotworami macicy i, choć są to zmiany niezłośliwe, stanowią ważny problem kobiet w wieku rozrodczym.
 Przyczyny ich powstawania są nadal nieznane, a dużą rolę przypisuje się estrogenom.
 Intensywny rozwój różnych metod leczenia świadczy o skali tego zjawiska.
 Należy się zatem spodziewać dalszego wzrostu diagnozowania mięśniaków u kobiet.
