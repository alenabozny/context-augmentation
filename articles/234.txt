 Statystyki wskazują, że nawet 14 milionów Polaków cierpi z powodu alergii, a każdego roku liczba ta powiększa się.
 Jest to spowodowane przede wszystkim czynnikami genetycznymi, zanieczyszczeniami oraz stylem życia.
 Warto jednak mieć świadomość, że alergia może przybierać różne postaci.
 Sprawdź, co może uczulać.
 Alergia, czyli co? Najogólniej rzecz ujmując, alergia to nieprawidłowa reakcja organizmu na konkretne czynniki, np. pyłki kwiatów czy substancje zawarte w pożywieniu.
 Dzieje się tak, ponieważ przeciwciała wytwarzane przez układ odpornościowy mylą te niegroźne czynniki ze szkodliwymi drobnoustrojami, próbując je zwalczyć.
 Powszechnie uważa się, że reakcje alergiczne mogą stanowić efekt życia w sterylnych warunkach.
 Alergie znacznie częściej są obserwowane u osób, które przesadnie dbają o higienę.
 W takich przypadkach bowiem organizm nie ma sposobności zwalczać „prawdziwych” drobnoustrojów, więc oddziałuje na substancje, które nie są właściwie w żaden sposób szkodliwe.
 Rodzaje alergii ·         alergia wziewna Jej objawy pojawiają się przede wszystkim na wiosnę.
 Alergeny przenoszone są powietrzem, a zalicza się do nich pyłki roślin kwitnących: traw, drzew, zbóż.
 Warto jednak mieć świadomość, że niekiedy uczulenie tego typu może pojawiać się cały rok, gdyż alergenami bywają również roztocza, cząsteczki kurzu, sierść zwierząt.
 ·         alergia pokarmowa Do reakcji alergicznej dochodzi, gdy organizm źle reaguje na składnik zawarty w pożywieniu.
 Choć uczulać może praktycznie wszystko, do najpopularniejszych alergenów zaliczyć można: białko mleka krowiego, jajka, wołowinę, ryby, cytrusy, czekoladę, migdały, miód, soję, itp.
 ·         alergia kontaktowa W tym przypadku uczulają rzeczy, z którymi ma się styczność.
 Właściwie wszystkie środki chemiczne (w tym kosmetyki) mogą powodować reakcje alergiczne.
 Najczęstszymi alergenami są m.in.: chrom, formaldehyd, barwniki włókiennicze, aromaty, parabeny, olejki zapachowe.
 Kiedy alergia jest uciążliwa… W takiej sytuacji można zdecydować się na odczulanie.
 Okazuje się bowiem, że jest to obecnie jedna z najlepszych i najskuteczniejszych form leczenia.
 Warto jednak mieć świadomość, że terapia odczulająca dotyczy wyłącznie osób cierpiących na alergie wziewne oraz na alergie spowodowane jadem owadów.
 Immunoterapia nie będzie więc pomocna w przypadku alergii pokarmowej.
