 ﻿Powszechne jest przekonanie, że niebezpieczeństwo zakażenia wirusem HIV dotyczy przede wszystkim homoseksualnych mężczyzn lub narkomanów, którzy przyjmują środki odurzające za pomocą zastrzyków.
 Prawda jest jednak zupełnie inna.
 Niestety to kobiety są najbardziej narażone na ryzyko zakażenia.
 Dlaczego tak jest? Składa się na to wiele przyczyn.
 Przede wszystkim wpływ ma tutaj kobieca budowa anatomiczna.
 Na zakażenie HIV u kobiety wrażliwe są zarówno błona śluzowa pochwy, jak i szyjki macicy.
 U mężczyzn natomiast wrażliwość ta ogranicza się jedynie do niewielkiej obwódki błony śluzowej wokół ujścia cewki moczowej oraz do wewnętrznej warstwy pod napletkiem.
 Poza tym ilość wirusa w nasieniu jest znacznie większa niż w wydzielinach żeńskich narządów płciowych.
 Sperma, pozostająca po wytrysku w kobiecych narządach płciowych sprawia, że czas kontaktu HIV z wrażliwą na zakażenie błoną śluzową wydłuża się.
 Dodatkowo kobieta opłukując pochwę z nasienia, może niechcący wywołać mikroskopijne uszkodzenia narządu, które ułatwią wirusowi wniknięcie.
 Otarciom czy zranieniom błony sprzyjają również wszelkie pozycje seksualne, a także zwykłe zakładanie tamponu.
 Ryzyko zakażenia kobiety wirusem zwiększa się też wtedy, gdy ta ma akurat zapalenie narządów płciowych.
 Często może być tego faktu zupełnie nieświadoma, ponieważ infekcje mogą przebiegać przez długi czas bezobjawowo.
 Objawy HIV We wstępnej fazie zakażenia, kiedy HIV wnika do organizmu, żadne objawy nie są zauważalne ani odczuwalne.
 Pojawiają się one dopiero w momencie, gdy organizm zakażonej osoby zaczyna walczyć z wirusem i wytwarza przeciw niemu przeciwciała.
 Zakażony może wówczas czuć się tak, jak podczas grypy: będzie miał bóle głowy, mięśni i lekkie nabrzmienie węzłów chłonnych.
 Dolegliwości te ustępują zwykle po 7-14 dniach, po czym następuje zazwyczaj długi, bezobjawowy okres.
 Niestety jest to bardzo mylące, ponieważ w tym czasie wirus zaczyna się namnażać i niszczyć coraz więcej limfocytów CD4+.
 W zależności od systemu immunologicznego danego chorego, okres ten może trwać od roku do 15 lat.
 Potem pojawiają się symptomy, które świadczą już o wyniszczeniu systemu odpornościowego: suchy, uporczywy kaszel, nagły spadek masy ciała, obfite nocne pocenie się, powracająca gorączka, powiększone węzły chłonne, ciągłe uczucie zmęczenia, biegunka, czy białe plamki lub krostki na języku.
 Końcowym stadium choroby staje się AIDS.
 Test na HIV W wykonywanych testach nie poszukuje się wirusa, tylko skierowanych przeciwko niemu przeciwciał, dlatego od momentu, w którym mogło dojść do zakażenia, do czasu zrobienia testu powinny minąć przynajmniej 3 miesiące.
 Ten okres jest potrzeby na to, aby przeciwciała mogły wytworzyć się w ilości wystarczającej na ich wykrycie.
 Warto też pamiętać, że testy przesiewowe, czyli takie, które wykonywane są w laboratoriach i Punktach Konsultacyjno-Diagnostycznych, dają czasem wyniki fałszywie dodatnie.
 Prawdziwego wyniku można się natomiast spodziewać, kiedy test został wykonany przynajmniej po trzech wspomnianych wcześniej miesiącach, od momentu prawdopodobnego zakażenia.
 Zabezpieczenie przed HIV Osoby, a zwłaszcza kobiety, które często zmieniają partnerów, są najbardziej narażone na ryzyko zakażenia wirusem.
 Należy jednak pamiętać, że nawet jednorazowy stosunek z przygodnym partnerem może poskutkować zakażeniem HIV, zwłaszcza jeśli partner ten jest nosicielem wirusa i kochał się z kobietą bez prezerwatywy.
 Najlepszym i najbardziej skutecznym zabezpieczeniem przed HIV będzie zatem jedynie wzajemna wierność partnerów, którzy nie byli zakażeni wirusem w momencie rozpoczęcia wspólnego życia seksualnego.
 Wirusem HIV wywołującym AIDS można zakazić się poprzez kontakt z krwią, spermą, płynem preejakulacyjnym wydzielinami pochwowymi lub mlekiem osoby zakażonej HIV, jeśli któraś z tych wydzielin będzie miała kontakt z naszymi błonami śluzowymi (jamą ustną, narządami płciowymi, odbytem), lub uszkodzoną skórą.
 NIE można się zakazić przez pocałunki, albo dotyk.
 Jeśli obawiasz się, że zakaziłeś/aś się wirusem HIV najlepiej jest zrobić darmowy i anonimowy test na HIV.
 Lista miejsc gdzie można zrobić takie testy znajduje się tutaj: [Link].
 Można je też zrobić w innych laboratoriach medycznych, ale wtedy możliwe, że będziesz musiał/a zapłacić za zbadanie krwi, oraz, że nie dostaniesz tak dokładnych informacji i porad związanych z HIV/AIDS, jakie uzyskał/a byś w punktach służących specjalnie do tego celu.
 Zbadanie się na HIV może wywoływać różne obawy, ale zawsze lepiej jest wiedzieć.
 Jak dowiesz się, że nie jesteś zakażony/a to przyniesie ci to ulgę.
 Z kolei wiedza o tym, że zakaziłeś/aś się pozwoli ci podjąć leczenie kontrolujące rozwój HIV i przedłużające życie (leczone zakażenie HIV nie jest chorobą śmiertelną).
 Poza tym wiedza o tym, że jesteś zakażony/a pozwoli na nie rozprzestrzenianie wirusa dalej i nie zakażanie innych osób.
 Żeby wynik testu był wiarygodny najlepiej jest zrobić go co najmniej trzy miesiące (12 tygodni) po tym kiedy w naszym życiu pojawiła się ryzykowna sytuacja.
