 ﻿Zespół Downa to bardzo ciężkie schorzenie.
 Nie tylko dlatego, że nieuleczalne.
 Widoczne oznaki wady i mniejsze możliwości intelektualne sprawiają, że chore osoby mają utrudniony start.
 Przed rodzicami, którzy dowiadują się o chorobie dziecka, stoi ogromne wyzwanie: muszą stawić czoło nie tylko niedorozwojowi dziecka, ale też postrzeganiu go przez otoczenie i własnym słabościom.
 Czym jest zespół Downa? Jakie zadanie stoi przed rodzicami chorego dziecka? Zespół Downa – przyczyny i objawy Trisomia 21, bo tak w języku medycznym brzmi nazwa zespołu wad wrodzonych, zwanych potocznie zespołem Downa, to obecność dodatkowego, trzeciego chromosomu (lub jego części) w 21 parze materiału genetycznego.
 Nietypowy układ hamuje rozwój fizyczny i psychiczny, powodując niepełnosprawność (w mniejszym lub większym stopniu), głównie opóźnienie w rozwoju intelektualnym.
 Dzięki charakterystycznym objawom rozpoznanie zespołu Downa jest możliwe już w okresie prenatalnym, a pewną diagnozę lekarz może postawić noworodkowi.
 Najczęściej występującymi zewnętrznymi symptomami trisomii 21 są: • wąskie i skośne szpary powiekowe, • odbarwione plamki na tęczówce oka (tzw. plamki Brushfielda), • spłaszczona potylica, • mały nos z płaską nasadą i szerokim grzbietem, • otwarte, wąskie usta i wysunięty język, • nisko osadzone, małe uszy, • wiotkość mięśni, • nieco niższy wzrost, możliwa nadwaga.
 Choć dzieciom chorym na zespół Downa przypisuje się często niepełnosprawność intelektualną, nie zawsze występuje ona w dużym stopniu.
 Zazwyczaj cechują ją zaburzenia poznawcze, naiwne, zawężone myślenie.
 Jednak podjęcie odpowiednich kroków w leczeniu (terapia, edukacja) może w znaczący sposób pomóc w podniesieniu jakości życia intelektualnego i emocjonalnego dziecka.
 W związku z obniżoną odpornością dzieci z zespołem Downa od pierwszych tygodni życia są silniej niż ich zdrowi rówieśnicy narażone na różne schorzenia.
 Często także z wiekiem ujawnia się wadliwe funkcjonowanie niektórych narządów, powodując np.: • wady serca, • padaczkę, • zaburzoną pracę tarczycy, • wady wzroku i słuchu, • niedrożność przewodu pokarmowego, • infekcje dróg oddechowych.
 Zespół Downa występuje u ludzi wszystkich trzech ras, bez względu na płeć.
 Lekarze do tej pory nie odkryli przyczyny występowania anomalii, dlatego też nie wiadomo, czy i jak można jej zapobiec.
 Wciąż trwają badania nad ryzykiem pojawienia się dodatkowego chromosomu w genotypie płodu.
 Według lekarzy w grupie ryzyka są m.in. kobiety, które decydują się na późne macierzyństwo.
 Najbardziej zagrożone są dzieci ponad 40-letnich mam.
 Ryzyko trisomii 21 w ich przypadku to aż 1:60.
 Mimo to, paradoksalnie, najwięcej dzieci z zespołem Downa rodzą kobiety między 25. a 35. rokiem życia, jest to bowiem najbardziej płodny okres w życiu kobiety oraz czas, w którym większość z nich decyduje się na macierzyństwo.
 Ciążowa diagnoza Prawdopodobieństwo wystąpienia zespołu Downa można określić już podczas ciąży.
 Służy temu badanie przezierności karkowej, wykonywane między 11. a 13. tygodniem ciąży.
 Badanie przesiewowe pod kątem zespołu Downa polega na pomiarze objętości płynu, znajdującego się w obrębie tkanki podskórnej karku płodu.
 Jest on naturalnie występującą substancją w szyi rozwijającego się dziecka, jednak u dzieci, u których zaistnieje podejrzenie zespołu Downa objętość płynu jest dużo większa niż u dzieci zdrowych.
 Badanie to nie daje stuprocentowej pewności - określa tylko stopień ryzyka wystąpienia trisomii 21.
 Nie zawsze duża objętość płynu oznacza, że dziecko jest chore.
 Dlatego też lekarz, po USG, kieruje ciężarną na dalsze badania w celu potwierdzenia lub wykluczenia diagnozy.
 Służą temu m.in. testy krwi (wykonywane wraz z USG lub później, w 12. i 15. tygodniu ciąży), a także badania prenatalne, które niosą za sobą niewielkie ryzyko poronienia.
 Leczenie Zespół Downa jest nieuleczalną wadą genetyczną.
 W wielu przypadkach nowe objawy pojawiają się samoistnie, bez względu na intensywność rehabilitacji.
 Nie mniej jednak terapia - zarówno fizyczna, jak i psychologiczna - jest niezbędna do poprawienia jakości życia dziecka.
 Dzięki regularnym ćwiczeniom może ono być względnie sprawne fizycznie, a zajęcia edukacyjne u wielu chorych dzieci sprawiają, że ich iloraz inteligencji mieści się w dolnych granicach normy.
 Terapia jest nieocenionym sposobem na wspomożenie rozwoju psychospołecznego dziecka, a wychowanie go w ciepłej atmosferze przez kochających rodziców daje szanse na stworzenie więzi i poczucia bezpieczeństwa, które są szczególnie istotne w pierwszych latach życia każdego dziecka.
 Czuły strach Wiadomość o chorobie dziecka jest dla rodziców i bliskich potężnym ciosem.
 To trudne pogodzić się z tym, że ich wymarzone, wyczekane dziecko będzie chore i postrzegane jako „inne".
 O tym jednak, czy maluch z zespołem Downa będzie odizolowany od swoich rówieśników i otoczony atmosferą obcości zależy w dużej mierze od podejścia do jego choroby najbliższej rodziny i środowiska.
 Ogromną rolę w budowaniu więzi społecznych dziecka z otoczeniem pełnią rodzice.
 Po pokonaniu własnych słabości, zaakceptowaniu dziecka takim, jakim jest i pogodzeniu się z jego chorobą, mają za zadanie stymulować rozwój dziecka tak, by nie tylko łagodzić dysfunkcje jego umysłu, ale też pomóc mu wejść swobodnie w życie społeczne.
 Dzięki stałej opiece medycznej, edukacji i terapii psychospołecznej większość dzieci z zespołem Downa wyrasta na względnie samodzielne osoby, które mają predyspozycje do wykonywania pewnych prac, a przede wszystkim mają swoją osobowość i wyjątkowy charakter.
