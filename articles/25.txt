 ﻿Plamki i krostki czasem pojawiają się na skórze dziecka.
 Jak odróżnić te niegroźne od tych, które wymagają interwencji lekarza? Wysypka może pojawić się z wielu powodów.
 Niektóre z nich są błahe – wystarczy, że dziecko się spoci i już ma plecy obsypane potówkami.
 Krostki mogą być również efektem alergii i ukąszeń owadów.
 Najcięższa kategoria to wysypki wywołane przez bakterie i wirusy – ospa wietrzna, różyczka czy odra.
 Alergia kontaktowa u dzieci, której objawami mogą być: wysypka, pokrzywka czy obrzęk, jest coraz częstszym problemem.
 Wielu specjalistów sądzi, że alergia kontaktowa u dzieci może być wywoływana zbyt dużą ilością chemii w otoczeniu.
 Ubranka, zabawki, pościel mogą zawierać nawet i pół tablicy Mendelejewa.
 Prawdopodobnie dlatego ekorodzicielstwo rośnie w siłę.
 Być może produkty eko, takie jak bawełna organiczna, to sposób na to, by alergia kontaktowa ominęła twoje dziecko.
 Zapamiętaj! Gdy zauważysz na ciele dziecka podejrzane kropki, nie wpadaj w panikę.
 Zanim zadzwonisz do lekarza, dokładnie obejrzyj skórę.
 Oto, jakie mogą być przyczyny wysypki u dziecka: Wysypka u dziecka: pokrzywka alergiczna Wykwity z wyglądu przypominają poparzenie pokrzywą.
 Mocno swędzą i mają różne rozmiary.
 Niektóre po kilku godzinach znikają.
 Zmiany trzeba smarować maścią łagodzącą swędzenie.
 Należy też wyeliminować potencjalne alergeny.
 Jeśli skóra bardzo swędzi, powinnaś pojechać z dzieckiem do lekarza, by przepisał lek antyhistaminowy.
 Wizyta u specjalisty potrzebna jest natychmiast, jeśli dziecko przy pokrzywce ma gorączkę, obrzęk ust, języka, drapanie w gardle, zaburzenia oddechu albo krążenia – te dolegliwości mogą wywołać zagrażający życiu wstrząs anafilaktyczny.
 Wysypka u dziecka: atopowe zapalenie skóry Atopowe zapalenie skóry może pojawić się w każdym wieku.
 Objawy u starszych dzieci to nieostro ograniczone brunatnoczerwone skupiska grudek, najczęściej w zgięciach kolan i łokci, na nadgarstkach i karku.
 Skóra jest sucha i mocno swędzi.
 Konieczna jest wizyta u lekarza, a także natłuszczanie skóry emolientami.
 Wysypka u dziecka: potówki To drobne jasne pęcherzyki wypełnione przezroczystym płynem.
 Pojawiają się w miejscach narażonych na przegrzanie.
 Konsultacji u lekarza wymaga stan, kiedy płyn w pęcherzykach nie będzie przezroczysty, a skóra wokół stanie się zaczerwieniona.
 Wysypka u dziecka: różyczka W przypadku różyczki wysypka ma postać drobnych bladoróżowych plamek, które zlewają się ze sobą.
 Najpierw pojawia się za uszami, potem rozprzestrzenia się na całe ciało.
 Zwykle towarzyszy jej gorsze samopoczucie, niewysoka gorączka, powiększenie węzłów chłonnych.
 Zmiany na skórze nie są dokuczliwe i nie trzeba ich niczym smarować.
 Powinny zniknąć same po trzech– czterech dniach.
 Jeśli tak się nie stanie lub dziecko będzie miało wysoką gorączkę, idź do lekarza.
 Gdy ukąsi komar lub meszka W miejscu ukąszenia tworzy się bąbel.
 To efekt dostania się do tkanki substancji hemolitycznych znajdujących się w jadzie owada.
 Powodują one silny stan zapalny, obrzęk i zaczerwienienie skóry oraz swędzenie i ból.
 Objawy te można złagodzić, smarując bąbel żelem na ukąszenia lub przemywając miejsce ukąszenia zimną wodą i pocierając je przekrojoną cebulą.
 Wysypka u dziecka: szkarlatyna Wysypka ma postać drobnych czerwonych krostek, które zlewają się w grupy.
 Pojawia się na całym ciele.
 Pod pachami, kolanami i w zgięciach łokci – zlewa się w duże różowoczerwone placki.
 Wysypka może pojawić się w ciągu 24 godzin po wystąpieniu gorączki.
 Oprócz podwyższonej temperatury występują bóle brzucha i gardła.
 Chorobę leczy się antybiotykiem, dlatego konieczna jest wizyta u lekarza.
 Wysypka sama znika po tygodniu.
 Dobrze wiedzieć Jak rozpoznać, czy wysypka u dziecka jest groźna? Wysypkę wywołaną chorobą można poznać po tym, że pojawia się ona w określonych miejscach i ma charakterystyczny wygląd.
 Wówczas wizyta u lekarza jest konieczna.
 Jeśli jednak dziecku prócz krostek nic nie dolega, wystarczy je przez kilka dni obserwować, bo być może problem z czasem rozwiąże się sam.
 Wysypka u dziecka: półpasiec Drobne pęcherzyki pojawiają się na zaczerwienionej skórze, zwykle na wąskim jej pasie po jednej stronie tułowia.
 Wysypce towarzyszy pieczenie i silny ból.
 Choroba bardzo rzadko występuje u dzieci, zdarza się przede wszystkim u tych, które przebyły ospę wietrzną.
 Podejrzenie półpaśca zawsze wymaga konsultacji lekarskiej.
 Wysypka u dziecka: ospa wietrzna Wysypka ma postać niesymetrycznych plamek, które przekształcają się w grudki, a potem w pęcherzyki wypełnione płynem.
 Pojawia się wszędzie, również na owłosionej skórze głowy.
 Towarzyszy jej gorączka i silny świąd.
 Zmiany smaruje się preparatami przyspieszającymi gojenie i łagodzącymi swędzenie.
 W przypadku podejrzenia ospy zawsze konieczna jest konsultacja pediatry, który potwierdzi albo wykluczy chorobę.
 Wysypka u dziecka: alergiczny wyprysk kontaktowy Pojawia się po bezpośrednim zetknięciu skóry z alergenem i ma postać tzw. ognisk – z rumieniem i pęcherzykami, które po pewnym czasie pękają i sączą się, pozostawiając po sobie strupy.
 Może im towarzyszyć silny świąd.
 Jak najszybciej pojedź z dzieckiem do lekarza, by ten przepisał lek antyhistaminowy i preparat przeciwzapalny do smarowania.
