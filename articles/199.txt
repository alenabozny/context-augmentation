 Terapia pijawkami lekarskimi zwana hirudoterapią przeżywa prawdziwy renesans.
 Pijawkami leczy się najrozmaitsze choroby, od wrzodów żołądka po paradontozę.
 Specjaliści ostrzegają jednak: uważaj, bo zamiast być zdrowszym, można rozchorować się na dobre...
 Nie każdy wie, że pijawki stosuje się obecnie przy terapiach związanych z powiększaniem penisa, przy kuracjach odmładzających, pijawki traktowane są, jako dobroczynny środek na alergie, depresję i impotencję.
 Ich niezwykłe właściwości znane są właściwie od początków cywilizacji.
 Pijawki traktowane są wręcz jako miniaturowe żywe laboratoria medyczne.
 Jak mówi Ewelina Suska, rzecznik prasowy Wielkopolskiej Stacji Sanitarno-Epidemiologicznej w Poznaniu, terapia pijawkami jest bezpieczna, pod warunkiem, że osoby, które zajmują się hirudoterapią mają odpowiednie kwalifikacje, zaś pijawki są na pewno "zdrowe" i używane niczym jednorazowa strzykawka - tylko raz.
 Do hirudoterapii nadają się wyłącznie pijawki hodowlane w warunkach izolowanych, bez kontaktu z otoczeniem zewnętrznym oraz żywione w sposób kontrolowany.
 Pijawki lekarskie objęte są w przyrodzie ścisłą ochroną gatunkową, dlatego na ich hodowlę, sprzedaż i zakup potrzebne są specjalne zezwolenia.
 Tymczasem na polskim rynku dostępne są pijawki podejrzanego pochodzenia.
 Często oferują je osoby i firmy szukające szybkiego zysku.
 - Takie pijawki mogą pochodzić z hodowli w otwartych zbiornikach wodnych, gdzie karmione są w sposób niekontrolowany.
 Przypadkowi żywiciele pijawek mogą być nosicielami groźnych chorób bakteryjnych, wirusowych oraz pasożytniczych.
 Mogą być także przyczyną wielu zatruć metalami ciężkimi - ostrzega Suska.
 Jak wyjaśnia, lista przypadłości, na które jesteśmy narażeni po leczeniu niepewnymi pijawkami jest spora.
 To m.in. zapalenie tkanki łącznej, zakażenia oczu, artretyzm, zapalenie mięśnia sercowego, zapalenie otrzewnej, opon mózgowych czy posocznica.
 Istotne są też warunki, w jakich pijawki są przechowywane w gabinetach świadczących usługi z zakresu hirudoterapii.
 - Pijawki mogą być przechowywane w wodzie niskozmineralizowanej.
 Na kilka godzin przed zabiegiem pijawki należy przepłukać.
 Należy mieć świadomość, że przy stosowaniu żywych pijawek występuje zagrożenie infekcją, można je jednak zminimalizować, przeprowadzając przed zabiegiem ich dezynfekcję - wyjaśnia Suska.
 Te same pijawki nie mogą być używane do innych zabiegów, wolno je stosować tylko jednorazowo.
 Po użyciu powinny być potraktowane, jako odpad medyczny: wrzucone do odpowiedniego pojemnika, zalane spirytusem i przekazane do utylizacji.
 Ewelina Suska radzi, by dobrze sprawdzić, czy gabinet, do którego się wybieramy zapewnia ochronę przed zakażeniami oraz chorobami zakaźnymi.
