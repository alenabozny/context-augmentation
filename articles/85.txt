 Coraz więcej osób uskarża się na zbyt wysoki poziom cholesterolu.
 Problemy te najczęściej są spowodowane niezdrowym odżywianiem.
 Częste spożywanie wysoko przetworzonych produktów z pewnością nie służy naszemu zdrowiu.
 Dlatego też, aby zachować właściwy poziom cholesterolu we krwi, warto zmienić przyzwyczajenia żywieniowe i wyeliminować z nich żywność o dużej zawartości cholesterolu pokarmowego.
 Dlaczego powinniśmy obniżać poziom cholesterolu? Cholesterol jest steroidem, który powstaje w naszej wątrobie.
 Służy między innymi do budowania osłonek mielinowych włókien nerwowych, błon komórkowych, bierze udział w syntezie testosteronu, estrogenu oraz progesteronu.
 Jest więc niezbędny do prawidłowego funkcjonowania organizmu.
 Kłopoty zaczynają się jednak, gdy jest go zbyt dużo.
 Cholesterol występuje w surowicy krwi jako lipoproteiny HDL i LDL.
 Te ostatnie określone są jako „zły cholesterol”.
 Kiedy jest go zbyt dużo, odkłada się na ścianach tętnic i je zwęża.
 Zaburza to pracę układu krwionośnego.
 Jesteśmy przez to narażeni na miażdżycę, zawał serca, udar mózgu oraz wiele innych schorzeń.
 Co powinno znaleźć się w diecie na cholesterol? W sytuacji gdy stwierdzono u nas niepokojąco wysoki poziom cholesterolu, powinniśmy od razu przejść na dietę.
 Powinna być ona różnorodna – nie może w niej zabraknąć wszystkich niezbędnych składników odżywczych.
 Najważniejsze jednak, by obfitowała w przeciwutleniacze.
 Chronią one naczynia krwionośne przed odkładaniem się cholesterolu.
 Znajdziemy je m.in. w jabłkach, aronii, kapuście, soi, sałacie, kakao, grejpfrutach, czerwonym winie oraz zielonej herbacie.
 Zaleca się, by ten ostatni napój pić dwa razy w ciągu dnia.
 Ponadto wskazane jest, by osoby z wysokim poziomem cholesterolu spożywały więcej oleistych roślin, np. sezamu, słonecznika, orzechów.
 Znajdziemy w nich nienasycone kwasy tłuszczowe, które wpływają korzystnie na pracę serca, zapobiegają chorobom układu sercowo-naczyniowego.
 Redukują poziom „złego cholesterolu” LDL, a zwiększają ilość tego „dobrego”, czyli HDL.
 Oprócz wspomnianych roślin źródłem nienasyconych kwasów tłuszczowych są również oleje (olej słonecznikowy i rzepakowy, oliwa z oliwek) oraz ryby, a szczególnie łosoś, dorsz, sardynki, halibut, makrela.
 Co jeszcze pomoże nam obniżyć poziom cholesterolu? Na pewno produkty z dużą ilością błonnika.
 Składnik ten zapobiega wchłanianiu się cholesterolu.
 Dlatego też każdego dnia powinniśmy spożywać warzywa, owoce, płatki owsiane bądź otręby (więcej informacji o wpływie błonnika na nasze zdrowie można znaleźć na stronie: https://portal.abczdrowie.pl/blonnik).
 Wspomnieliśmy, że dla obniżenia cholesterolu należy spożywać warzywa.
 Szczególną uwagę powinniśmy jednak zwrócić na czosnek.
 Zawiera on w swoim składzie allicynę, która redukuje poziom cholesterolu LDL (jeśli chcesz dowiedzieć się czegoś więcej o „złym cholesterolu”, zajrzyj na stronę: https://portal.abczdrowie.pl/cholesterol-ldl).
 Czego unikać w diecie na cholesterol? Wiemy już, co powinniśmy jeść, jeśli mamy zbyt wysoki poziom cholesterolu.
 Dowiedzmy się teraz, czego powinniśmy absolutnie unikać.
 W diecie cholesterolowej nie powinny pojawiać się tłuszcze zwierzęce, np. smalec czy masło.
 Unikajmy też tłustych mięs i wędlin.
 To jednak nie wszystko.
 Wyeliminujmy z codziennego jadłospisu tłusty nabiał, np. sery żółte.
 Warto również ograniczyć ilość spożycia białego makaronu oraz pieczywa pszennego na rzecz razowego.
 Przy problemach z cholesterolem zrezygnujmy z przekąsek, np. paluszków, chipsów oraz słodyczy.
 Być może będzie nam trudno powstrzymać się od tych „przysmaków”, ale z pewnością warto zachować silną wolę.
 Dzięki temu będziemy zdrowsi i poczujemy się znacznie lepiej.
