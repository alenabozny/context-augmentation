 METAMIZOL – KONTROWERSYJNY, ALE ZALECANY Opublikowane 30 czerwca 2015By Maciej Latos Metamizol, znany każdemu pod nazwą Pyralgin wydawałoby się ginie obecnie pośród innych analgetyków.
 Niegdyś bardzo popularny, nie tylko w lecznictwie zamkniętym, ale także pośród leków bez recepty.
 Dziś w dobie innych, bardziej „bezpiecznych” leków stracił na znaczeniu, również w ratownictwie medycznym.
 A jednak nie! Po pierwsze ratownicy medyczni od 2016 roku mogą stosować ten lek w analgezji przedszpitalnej.
 Po drugie metamizol nadal pozostaje jako bardzo przydatny lek w leczeniu bólu, szczególnie w okresie pooperacyjnym.
 Aktualne wytyczne więcej uwagi poświęcają temu lekowi niż innym, z uwagi na szereg rozbieżności i kontrowersji, które spowodowały ograniczenie czy wręcz zaprzestanie stosowania w niektórych regionach świata.
 W Stanach Zjednoczonych, Wielkiej Brytanii i w krajach skandynawskich lek zostały wycofany z użycia, a we wszystkich krajach europejskich, oprócz Hiszpanii, jest on dostępny wyłącznie na receptę.
 Pogląd ten jednak w ostatnich latach ulega ponownej modyfikacji, a potwierdzeniem jest wprowadzanie go do zaleceń w terapii bólu w niektórych krajach skandynawskich.
 Aktualne badania wskazują na jego dużą skuteczność w przypadku bólu ostrego, przy korzystnym profilu działań niepożądanych w porównaniu z NLPZ.
 Ma chyba tyle samo przeciwników, co zwolenników.
 Myślę, że warto zatem przyjrzeć się tej substancji.
 METAMIZOL Metamizol, po raz pierwszy klinicznie użyty w roku 1922, jest stosowany m.i.n.
 w leczeniu bólu pooperacyjnego, zarówno jako lek podstawowy jak i adjuwant, co pozwala na zmniejszenie dawek równocześnie stosowanych opioidów Działanie przeciwbólowe metamizolu w leczeniu bólu o umiarkowanym nasileniu odpowiada mniej więcej 100 mg petydyny, natomiast skuteczność w silnych bólach jest niewielka, nawet w dużych dawkach.
 Metamizol wykazuje działanie analgetyczne, przeciwgorączkowe i spazmolityczne (np. w bólach kolkowych).
 W porównaniu z ASA nie działa przeciwkrzepliwie.
 FARMAKOKINETYKA Czas półtrwania wynosi 2-4 godzin, szczyt działania następuje po 20-30 minutach, a rozkład całkowity następuje w wątrobie.
 WSKAZANIA bóle trzewne (zabiegi w obrębie jamy brzusznej, operacje urologiczne) konieczność szybkiej analgezji bolesne bóle kolkowe dróg żółciowych i moczowych konieczność ograniczenia dawki opioidów alternatywne zastosowanie dla NLPZ (szczególnie gorączka, gdy zastosowanie innych leków jest niewskazane lub nieskuteczne) PRZECIWWSKAZANIA: nadwrażliwość na metamizol i NLPZ niewydolność nerek i wątroby alergie granulocytopenia i leukopenia porfiria dzieci do 1 r.ż. i kobiety w ciąży.
 WADY I DZIAŁANIA NIEPOŻĄDANE: reakcja anafilaktyczna (bardzo małe ryzyko) brak działania przeciwzapalnego może wywołać astmę u osób nadwrażliwych (u pacjentów z zespołem astmy apirynowej nietolerancja metamizolu objawia się właśnie napadami astmatycznymi) niebezpieczeństwo hipotensji w przypadku hipowolemii i przy szybkim wstrzyknięciu Niezależnie od powyższych działań niepożądanych należy zwrócić uwagę na niewydolność krążeniowo-oddechową mogącą wystąpić po podaniu dożylnym (niewynikającą z alergii).
 Szczególną ostrożność należy zachować u pacjentów z SBP <100 mmHg i niewydolnym sercem.
 Działania niepożądane mogą wystąpić zarówno w trakcie podania leku, jak i po iniekcji.
 Siejące postrach „uczulenia na metamizol” w gruncie rzeczy są bardzo rzadkie, a opisywane nagłe spadki ciśnienia krwi są jednak najprawdopodobniej często związane z szybkim podaniem dożylnym, zwłaszcza w pierwszej godzinie po podaniu.
 Bardzo rzadko (1:1000000) może wystąpić ciężka agranulocytoza (śmiertelność 9%).
 Wskazania do zastosowania metamizolu powinny być ustalane z dużą ostrożnością, a lek nie powinien być stosowany długotrwale.
 PYRALGIN Metamizol w Polsce występuje jako roztwór do wstrzykiwań Pyralgin 0,5 g/ml w dwóch dawkach.
 Ampułka 1g/2ml i 2,5g/5ml.
 DAWKOWANIE Pacjenci w wieku powyżej 15 lat (powyżej mc. 53 kg) – jednorazowa dawka 0,5-1g iv. lub im.
 Teoretycznie można zastosować jednorazową dawkę 2,5g, jednak należy zachować szczególną ostrożność w związku ze wspomnianą możliwości nagłej hipotensji.
 Jednorazowa dawka może zostać powtórzona co 6-8 godzin (maksymalna dawka dobowa 5 g).
 Dzieci – jedynym wskazaniem jest ciężka, zagrażająca życiu gorączka, kiedy inne leki nie są skuteczne lub przeciwwskazane.
 PRZYGOTOWANIE ROZTWORU I ZMNIEJSZENIE RYZYKA WYSTĄPIENIA ANAFILAKSJI roztwór przed podaniem powinien być ogrzany do temperatury ciała pacjenta iniekcja dożylna powinna być bardzo wolna (0,5g na 1 minutę) lek powinien być rozcieńczony w stężeniu 1:10! (ampułka 2ml w 20ml, ampułka 5ml w 50 ml) roztworem do rozcieńczenia może być 0,9% NaCl, 5% glukoza lub Ringer po rozcieńczeniu możliwa jest zmiana barwy leku w kierunku koloru żółtego – nie zmienia to właściwości leku! nie należy łączyć metamizolu z innymi lekami w tej samej strzykawce Zachęcam do zapoznania się z „Zaleceniami postępowania w bólu pooperacyjnym – 2014” (Anestezjologia Intensywna Terapia 2014, tom 46, numer 4, 235–260) dostępnym na stronie Polskiego Towarzystwa Pielęgniarek Anestezjologicznych i Intensywnej Opieki.
