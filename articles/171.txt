 Trwa Europejski Tydzień Szczepień - inicjatywa szczególnie potrzebna teraz, gdy kwitnie działalność ruchów antyszczepionkowych.
 Podczas konferencji pod hasłem "Szczepienia działają"* specjaliści dowodzili, że szczepień nie należy się obawiać.
 Cel konferencji był jasny - zwiększać wiedzę o szczepieniach, uświadamiać, namawiać.
 Rodzice, którzy nie szczepią swoich dzieci, narażają nie tylko je same, lecz także te osoby, które nie mogą być zaszczepione z różnych względów medycznych.
 Upośledzają w ten sposób tak zwaną odporność zbiorową, czyli procent społeczeństwa, który musi być zaszczepiony, aby skutecznie stawiać opór chorobom zakaźnym.
 W konferencji wzięli udział przede wszystkim eksperci z zakresu medycyny, zarówno praktycy, jak i teoretycy.
 Wśród nich znaleźli się minister zdrowia Konstanty Radziwiłł czy doktor Mark Muscat z Biura Regionalnego WHO (Światowej Organizacji Zdrowia) dla Europy.
 "Fakty mówią same za siebie" Konstanty Radziwiłł (nie tylko minister, lecz także lekarz i doktor nauk medycznych) o skuteczności szczepień wyrażał się jasno: "Szczepienia działają, fakty mówią same za siebie.
 To są konkrety.
 Nie ma drugiej takiej grupy leków, które byłyby tak przebadane, jak szczepionki".
 Podkreślał również, że szczepienia to nasza wspólna odpowiedzialność społeczna.
 "Musimy szczepić wszystkich innych, aby chronić naszych małych pacjentów.
 Tu już nie ma co liczyć na pobłażliwość natury".
 Mark Muscat, ekspert WHO, podsumował korzyści płynące ze szczepień w trzech punktach: ratują życie, zmniejszają śmiertelność i zmniejszają koszty leczenia.
 Wskazuje również na główne, według niego, motywacje osób, które nie szczepią swoich dzieci.
 Na pierwszy plan wysuwa się brak zaufania spowodowany dezinformacją, teoriami spiskowymi i zdrowotnymi mitami.
 Drugi powód to błoga niewiedza i uśpiona czujność - antyszczepionkowcy na własne oczy nie widzieli skutków rozprzestrzeniania się chorób zakaźnych; bardziej boją się w większości niegroźnych skutków ubocznych niż samej choroby.
 Ostatnia przyczyna lekceważenia szczepień to po prostu wygoda - brak czasu czy zaniedbanie.
 Piorun czy niepożądane odczyny poszczepienne? Muscat podaje statystyki, które przemawiają do wyobraźni - naprawdę poważne niepożądane odczyny poszczepienne po szczepieniu MMR (skojarzonej szczepionce przeciwko odrze, śwince i różyczce) zdarzają się u jednej osoby na milion.
 O wiele wyższe jest ryzyko zostania porażonym piorunem - to już stosunek jednego do 10 tysięcy.
 Zagrożenie stwarzają również samoloty; prawdopodobieństwo, że zginiemy w katastrofie lotniczej to 1 do 2662.
 Profesor Ernest Kuchar, kierownik Kliniki Pediatrii WUM, zaznacza, że wiele przypadków zgłoszonych dolegliwości po szczepieniach ma związek czasowy, a nie przyczynowy (przykładowo - jeśli dopiero co zaszczepiony pacjent poślizgnie się na schodach i złamie nogę, nie znaczy to, że winna jest szczepionka).
 Specjaliści nie lekceważyli antyszczepionkowego trendu.
 Wielokrotnie powtarzali, że potrzebny jest lepszy dialog pomiędzy lekarzami a pacjentami i jeszcze staranniejsze rejestrowanie NOP-ów.
 Profesor Andrzej Radzikowski wyraził nadzieję, że ruchy antyszczepionkowe - w tym przypadku STOP NOP - nawiążą merytoryczny dialog ze środowiskiem naukowym.
 "Liczymy na to, że STOP NOP będzie ewoluowało w dobrym kierunku i stanie się partnerem w podnoszeniu jakości szczepień" - powiedział.
 Justyna Socha, obecna na widowni przedstawicielka STOP NOP oraz dziennikarka "Gazety Warszawskiej", nie wykazała jednak chęci dialogu - wielokrotnie powtarzała, że poważne przypadki NOP-ów są bardzo częste (czego nie potwierdzają badania naukowe) oraz podkreśliła, że wśród członków stowarzyszenia STOP NOP są takie osoby, które "nigdy nie dadzą się przekonać do szczepień".
