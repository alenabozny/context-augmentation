 ﻿Marznie ci nos i małżowiny uszne? Drętwieją palce rąk, stóp? I towarzyszy temu ból? Być może cierpisz na chorobę lub zespół Raynauda.
 Istotą choroby jest nadmierny skurcz naczyń krwionośnych wywołany stresem lub obniżoną temperaturą otoczenia.
 CO TO JEST CHOROBA I ZESPÓŁ RAYNAUDA? Jest to zaburzenie naczynioruchowe o nieznanej etiologii, charakteryzujące się nagłym zblednięciem, następnie zasinieniem i zaczerwienieniem palców rąk, stóp, rzadko nosa oraz uszu, któremu towarzyszy zdrętwienie i ból.
 Dzieli się je na zaburzenie pierwotne, zwane także chorobą Raynauda oraz wtórne, towarzyszące innym chorobom, określane jako zespół Raynauda.
 Częstość występowania objawu Raynauda wynosi 3–4 proc. populacji.
 Na obszarach o chłodnym klimacie szacuje się jego obecność na około 30 proc.
 Najczęściej stwierdzany jest u młodych kobiet z obciążeniem rodzinnym.
 OBRAZ KLINICZNY OBJAWU RAYNAUDA Choroba Raynauda zwykle występuje u osób między 15. a 45. rokiem życia.
 Klasycznym objawem jest zblednięcie palców z uczuciem ich mrowienia pod wpływem zimna lub stresu.
 Następnie ich sinienie i drętwienie, a po pewnym czasie następowe zaczerwienienie z uczuciem bólu.
 Najczęściej zajęte są palce rąk, a często także palce stóp.
 Ponadto objaw może wystąpić w obrębie małżowin usznych, języka, nosa i warg.
 U niektórych osób może dojść do powstania owrzodzeń opuszków palców, a nawet ich martwicy.
 Choroba i zespół Raynauda mogą wystąpić także w układowych chorobach tkanki łącznej jak: toczeń rumieniowaty układowy, mieszana choroba tkanki łącznej, reumatoidalne zapalenie stawów, zapalenie wielomięśniowe, guzkowe zapalenie tętnic, ziarniniak Wegenera czy choroba Behçeta.
 Na chorobę narażone są także osoby, u których zdiagnozowano infekcyjne zapalenie wsierdzia, chorobę z Lyme, mononukleozę zakaźną oraz wirusowe zapalenie wątroby typu B i C.
 Choroba i zespół Raynauda częściej rozwija się u osób cierpiących na fibromialgię, nadciśnienie płucne i nowotwory oraz choroby przebiegające ze zwiększoną lepkością krwi, jak krioglobulinemia, szpiczak mnogi, chłoniaki i białaczki, czerwienica prawdziwa oraz nadpłytkowość.
 Również zespoły uciskowe, jak zespół cieśni nadgarstka czy zespół górnego otworu klatki piersiowej predysponują do rozwoju tej choroby.
 Choroba i zespół Raynauda występują często także u osób, które stosują niektóre leki kardiologiczne, doustne środki antykoncepcyjne i leki immunosupresyjne (cyklosporyna A, metotreksat).
 Nie bez znaczenia jest też narażenie zawodowe na metale ciężkie: ołów i tal, a także na chlorek winylu.
 Na chorobę często zapadają więc operatorzy młotów pneumatycznych, pił spalinowych w leśnictwie i wiertnic ręcznych w górnictwie, a także osoby dużo piszące na komputerze, pianiści i pracownicy chłodni.
 JAK ROZPOZNAĆ CHOROBĘ? Rozpoznanie lekarz ustala na podstawie wywiadu, badania przedmiotowego oraz badań dodatkowych.
 Stwierdzenie objawów klinicznych chorób, w przebiegu których obecny jest objaw Raynauda, upoważnia do rozpoznania zespołu Raynauda.
 Ustalenie rozpoznania jest szczególnie ważne u osób o wysokim ryzyku rozwoju zespołu Raynauda.
 Do tej grupy należą: osoby, u których objaw Raynauda pojawił się przed 30. rokiem życia, wszyscy, u których stwierdzono zmiany troficzne (owrzodzenie, martwica) w obrębie opuszek palców oraz chorzy na układowe choroby tkanki łącznej.
 LECZENIE - CZY ZAWSZE? Większość chorych z pierwotnym objawem Raynauda nie wymaga terapii.
 Osoby z postacią wtórną choroby powinny być leczone, niestety zwykle leczenie jest nieskuteczne.
 Postępowanie terapeutyczne w zespole Raynauda polega na leczeniu choroby podstawowej oraz objawów skurczu naczyń.
 Podstawowe znaczenie ma profilaktyka.
 Dlatego lekarz powinien przede wszystkim wytłumaczyć na czym polega choroba i jakie są sposoby jej zapobiegania.
 Kluczowe jest unikanie ekspozycji na zimno, rzucenie palenia, ograniczenie picia napojów zawierających kofeinę oraz odstawienie leków antykoncepcyjnych i preparatów powodujących skurcz naczyń krwionośnych (min.
 niektóre leki kardiologiczne).
 W niektórych sytuacjach, gdy choroba ma ciężki przebieg, a działania profilaktyczne zawiodły, stosuje się farmakoterapię.
