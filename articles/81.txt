 Sama obecność cholesterolu LDL we krwi nie oznacza jeszcze niczego złego, dopóki jego stężenie nie jest wyższe od zalecanych norm, ale podwyższony poziom cholesterolu frakcji LDL jest już zagrożeniem dla zdrowia, bo zwiększa ryzyko wystąpienia zawału serca lub udaru mózgu.
 Jednak bez odpowiednich badań trudno będzie stwierdzić, czy ten problem dotyczy również ciebie.
 Pierwsze wskazówki Kiedy jesteśmy przeziębieni, mamy katar, kaszel i gorączkę.
 Kiedy złamiemy rękę, bardzo nas boli.
 Kiedy mamy za wysokie stężenie cholesterolu we krwi, żyjemy w błogiej nieświadomości, bo nie daje ono żadnych objawów.
 Do czasu.
 Niestety o podwyższonym poziomie LDL dowiadujemy się niejako przy okazji, kiedy zaczyna nam szwankować układ krążenia albo doznajemy udaru mózgu.
 Bardzo często w wykryciu zwiększonego poziomu cholesterolu pomagają badania okresowe.
 U niektórych osób mogą się jeszcze pojawić tzw. żółtaki cholesterolowe, niewielkie grudki o żółtym zabarwieniu, tworzące się najczęściej w kącikach oczu, na łokciach albo na kolanach.
 Jednak najczęściej nie zauważamy żadnych objawów Poziomem cholesterolu warto się zainteresować, gdy odczuwamy częste bóle nóg i męczymy się nawet przy wolnym chodzeniu.
 Zwiastunem przyszłych kłopotów z sercem nierzadko bywa nadwaga i otyłość – nadprogramowe kilogramy zazwyczaj wiążą się z niezdrową dietą i brakiem ruchu, a to idealne warunki do nadprodukcji cholesterolu LDL.
 Byłoby dużo lepiej, gdyby jego nadmiar dawał o sobie znać jak najwcześniej.
 Niestety, działa on podstępnie i przez długie lata nie zauważymy żadnych niepokojących zmian.
 Dlatego tak ważna jest profilaktyka i regularne badania.
 Wszelkie niepokojące symptomy powinny być konsultowane z lekarzem.
 Zbolałe serce Wysokie stężenie LDL, powyżej 115 mg/dl, może prowadzić do choroby wieńcowej.
 Jej objawy nie są trudne do zauważenia.
 Chory odczuwa silny ból w klatce piersiowej, w okolicach mostka.
 Jest to ból przypominający pieczenie, dławienie, rozpieranie albo gniecenie w piersiach.
 Ból może promieniować do szyi lub barku, czemu towarzyszy drętwienie rąk.
 Wraz z bólem często pojawia się niepokój, nudności, zawroty głowy, kołatanie serca.
 W początkowych stadiach choroby ból w klatce piersiowej pojawia się zwykle podczas wysiłku, a po jego zaprzestaniu objawy ustępują.
 Stopniowo, wraz z postępem schorzenia i coraz ciaśniejszym zwężeniem naczyń wieńcowych, objawy w postaci bólu i duszności pojawiają się nawet w spoczynku.
 U kobiet zdiagnozowanie choroby wieńcowej jest trudniejsze, ponieważ nie zawsze odczuwają one typowe bóle wieńcowe: przeważnie skarżą się na duszność i nie potrafią jasno sprecyzować charakteru bólu w klatce piersiowej.
