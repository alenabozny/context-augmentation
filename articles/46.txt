 ﻿W Polsce każdego dnia około 300 osób ma zawał serca.
 Nie zawsze jego objawem jest ostry ból w klatce piersiowej.
 Zawał może się objawiać dolegliwościami, które wcale nie kojarzą się z atakiem sercowym.
 Jak rozpoznać zawał serca? Jakie są objawy zawału serca? Zawał serca (mięśnia sercowego) może mieć różne objawy.
 Zawał serca stwierdza się wtedy, gdy dochodzi do zamknięcia (zatkania) blaszką miażdżycową naczynia wieńcowego, czyli tętnicy doprowadzającej do serca utlenowaną krew.
 Ta część mięśnia sercowego, do której nie dochodzą krew i tlen, ulega wówczas martwicy.
 Zawał na ogół obejmuje lewą komorę serca, prawej dotyczy znacznie rzadziej.
 Zawał serca: objawy typowe i nietypowe Objawem typowego zawału serca jest ostry ból odczuwany w środkowej części klatki piersiowej, za mostkiem.
 Pacjenci określają go jako pieczenie, rozpieranie, rozrywanie, ucisk lub dławienie.
 Jeśli trwa krótko (kilka minut), najprawdopodobniej jest to ból wieńcowy - typowy objaw choroby niedokrwiennej serca.
 Gdy utrzymuje się dłużej (nawet pół godziny), zwykle oznacza atak serca.
 Ale nie zawsze tak jest.
 Zawał może bowiem dawać objawy, które zwykłemu człowiekowi trudno powiązać z sercem.
 Nietypowymi sygnałami zawału mogą być: silna duszność bez wysiłku fizycznego, czyli duszność spoczynkowa; uciskowy ból pleców między łopatkami; symetrycznie występujące dokuczliwe bóle stawów łokciowych lub barkowych; bóle żuchwy i krtani; silny ból w górnej części brzucha, podobny do tego, który towarzyszy chorobom przewodu pokarmowego, np. atakowi choroby wrzodowej; nudności lub wymioty, odbijanie się oraz dolegliwości gastryczne (np. biegunka), których nie da się uzasadnić, np. zatruciem pokarmowym.
 Warto zapamiętać te symptomy, aby w porę wezwać pomoc i uratować własne lub czyjeś życie.
 Zawał serca - liczy się czas Skala spustoszeń poczynionych w sercu przez zawał zależy zwykle od czasu, w jakim chory trafi do szpitala.
 Zasada jest jedna - im szybciej, tym większe szanse na wyzdrowienie.
 W ciągu 3, nawet 6 godzin można przeprowadzić zabieg udrożnienia naczynia, a jeśli nie jest to możliwe - podać leki rozpuszczające zakrzep.
 Ale po 12 godzinach od pojawienia się ostrego bólu zawałowego niewiele można już zrobić.
 Często kończy się to śmiercią.
 Zawał serca - na oddziale Jeżeli pacjent szybko dotrze do szpitala, lekarze przystąpią do udrożnienia tętnic zaczopowanych przez zakrzep.
 Mogą np. wprowadzić do tętnicy cienki cewnik i poszerzyć specjalnym balonikiem zwężone naczynie.
 Natomiast w miejscu najbardziej zarośniętym przez blaszki miażdżycowe zakłada się stent (rurka z siateczki), który rozpręża się w naczyniu, rozszerza jego ścianki i krew może swobodnie przepływać.
 Zawał, który wydawał się w pierwszym rozpoznaniu bardzo rozległy, po zastosowaniu nowoczesnych technik leczenia może się okazać mniej groźny.
 A powstała po nim blizna, czyli całkowicie obumarła, zniszczona tkanka, zajmie tylko niewielki fragment mięśnia sercowego.
 Zawał serca - czujność popłaca Zwiększone ryzyko zawału może wynikać z trybu życia, ale też z obciążeń dziedzicznych i tych związanych z wiekiem lub płcią.
 Osoby, których dotyczą choćby dwa z poniższych stwierdzeń, muszą szczególnie dbać o serce, by uniknąć zawału: • wiek powyżej 45 lat, u mężczyzn i powyżej 55 lat u kobiet; • przebyte zawały serca u rodziców lub rodzeństwa w młodym wieku; • palenie papierosów; • nadciśnienie tętnicze; • cukrzyca; • otyłość i brak aktywności fizycznej; • wysoki poziom cholesterolu; • przewlekły stres.
 Leki ratujące życie Jeżeli podejrzewasz u siebie (lub innej osoby) świeży zawał serca, czekając na pogotowie, zażyj bądź podaj choremu 2 tabletki zawierające kwas acetylosalicylowy.
 Ma on właściwości przeciwzakrzepowe, dzięki czemu zmniejszy straty, jakie zawał poczyni w sercu, być może uratuje życie, ale na pewno nie zaszkodzi.
 Inaczej jest z nitrogliceryną, która rozszerza naczynia i obniża ciśnienie krwi.
 Można ją podać tylko wtedy, gdy mamy absolutną pewność, że nastąpił świeży zawał.
 Gdy przyczyny dolegliwości, np. zasłabnięcia, nie są znane, podanie tego leku może pogorszyć stan chorego.
