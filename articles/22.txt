 ﻿Nowy lek pozwoli uniknąć operacji To jest przełom w leczeniu – mówi prof. Grzegorz Jakiel.
 W maju trafi do aptek nowy lek na mięśniaki macicy, dzięki któremu będzie można uniknąć operacji.
 Macica - Ma pani dwójkę dzieci i skończone 40 lat.
 Po co pani macica?– takie pytanie usłyszało wiele kobiet, u których zdiagnozowano mięśniaki.
 Prof. Grzegorz Jakiel, kierownik I Kliniki Położnictwa i Ginekologii Centrum Medycznego Kształcenia Podyplomowego w Warszawie opowiada, że wielu ginekologów proponuje wycięcie macicy wszystkim pacjentkom z mięśniakami.
 Chęć zachowania tego organu traktują jako babską fanaberię.
 - Tymczasem dla wielu kobiet utrata macicy jest ogromnym problemem emocjonalnym – dodaje prof. Jakiel.
 Ginekolog dr Jacek Tulimowski mówi o syndromie pustej lalki.
 - Kobiety uważają, że po wycięciu macicy tracą na atrakcyjności.
 Zresztą, wielu mężczyzn nie znając anatomii kobiecego ciała sądzi, że partnerka po takim zabiegu jest niezdolna do kontaktów seksualnych - dodaje.
 - Dlatego leczenie należy zawsze dostosować do potrzeb pacjenta - uważa prof. Jakiel.
 CZĘSTOTLIWOŚĆ WYSTĘPOWANIA MIĘŚNIAKÓW Mięśniaki macicy będące łagodnymi guzami narządów rodnych są najczęstszą chorobą kobiet.
 Mogą pojawić się u pań w każdym wieku i nie dawać żadnych objawów.
 Rozpoznanie umożliwia badanie USG.
 Mięśniaki występują pojedynczo lub grupowo.
 Mogą mieć wielkość pestki od wiśni, ale i piłki bilardowej, a nawet futbolowej.
 Największy z dotychczas usuniętych mięśniaków ważył aż 64 kilogramy.
 Szacuje się, że wśród Polek w wieku od 30 do 40 lat mięśniaki ma co czwarta.
 Z wiekiem odsetek ten wrasta i po 50 roku życia na dolegliwość tę cierpi aż 40% z nich.
 Nieznane są przyczyny występowania mięśniaków.
 Wiadomo, że częściej pojawiają się u kobiet, które są otyłe i nie rodziły dzieci.
 SKUTKI MIĘŚNIAKA MACICY Rosnący mięśniak może powodować zbyt obfite miesiączki, krwawienia międzymenstruacyjne oraz dolegliwości bólowe.
 Zbyt obfite krwawienia prowadzą do anemii.
 - Zdarzało się, że trafiały do mnie pacjentki z hemoglobiną na poziomie 5% (norma wynosi 12%), co oznacza, że miały zaledwie 1/3 ilości potrzebnej krwi.
 Co ciekawe przychodziły na własnych nogach – mówi prof. Grzegorz Jakiel.
 Przedłużające się miesiączki i krwawienia między nimi powodują mięśniaki śródścienne - rozwijające się w ścianie macicy oraz podśluzówkowe - tworzące się pod błoną śluzową i rosnące w kierunku jamy macicy.
 W czasie menstruacji dochodzi do złuszczenia naskórka i krwawienia z odkrytych naczyń.
 U zdrowych kobiet mięśnie macicy zaciskają naczynia i krwawienie ustępuje.
 Mięśniak usytuowany w ścianie macicy zaburza pracę mięśni.
 Natomiast guzy podsurowicówkowe, które rosną na zewnątrz macicy powodują uczucie pełności w dole brzucha, wzmożone parcie na mocz, bezwiedne jego oddawanie lub trudności z opróżnianiem pęcherza.
 Mogą uciskać też jelito będąc przyczyną zaparć.
 OPERACYJNE USUWANIE MIĘŚNIAKÓW - Lekarze amerykańscy preferują rozwiązania radykalne i dlatego aż 60% kobiet w wieku 60 lat nie ma macicy.
 W Polsce też wielu ginekologów jest zwolennikami takich metod.
 Tymczasem zdiagnozowanie mięśniaka nie jest jednoznaczne z koniecznością operacji – mówi prof. Jakiel.
 Tłumaczy, że jeśli guz nie daje żadnych objawów, należy go obserwować co pół roku w badaniu USG dopochwowym.
 Jeśli natomiast powoduje zbyt obfite miesiączki, krwawienia pozamenstruacyjne lub dolegliwości bólowe, trzeba rozważyć różne metody leczenia.
 Profesor podkreśla też, że kobiety którą chcą zajść w ciążę powinny próbować to zrobić.
 Jeśli się nie uda, dopiero wtedy decydować się na usunięcie mięśniaka, ponieważ ryzyko związane z prowadzeniem ciąży z mięśniakiem wielkości talerzyka i tak jest mniejsze niż ryzyko uszkodzenia macicy podczas jego usunięcia.
 HISTEROSKOPIA I LAPAROSKOPIA Jeśli mięśniak ma mniej niż 5 cm średnicy może być usunięty za pomocą histeroskopu, czyli poprzez wprowadzenie przez pochwę do jamy macicy wziernika z kamerą i narzędziami chirurgicznymi.
 Jeśli jest większy, konieczna może okazać się laparoskopia, czyli wprowadzenie kamery i narzędzi przez minimalne nacięcia nad spojeniem łonowym.
 Niekiedy konieczna jest klasyczna operacja poprzez rozcięcie brzucha.
 Laparoskopia trwa zazwyczaj dłuższej niż klasyczny zabieg, około 2 godzin.
 Pacjentka jednak na drugi dzień może iść już do domu, podczas gdy po normalnym cięciu znacznie dłużej dochodzi do siebie.
 Wszystkie te zabiegi wiążą się jednak z licznymi powikłaniami, które mogą wystąpić po operacjach chirurgicznych.
 Nie rozwiązują też problemu ostatecznie, bo w miejscu usuniętych guzów mogą pojawiać się nowe.
 EMBOLIZACJA MIĘŚNIAKÓW Inną metodą pozbycia się mięśniaków jest odcięcie odżywiających go naczyń krwionośnych.
 Przy pomocy laparoskopu można zamykać naczynia krwionośne.
 - Metoda ta wymaga bardzo dużej precyzji od chirurga.
 Nie każdy lekarz może ją stosować – mówi prof. Jakiel.
 Dobre efekty przynosi też tzw. embolizacja.
 Poprzez tętnicę pachwinową wprowadza się cewnik do naczyń doprowadzających krew do mięśniaka, a następnie czopuje się je specjalnym materiałem.
 Zabieg wykonywany jest w znieczuleniu miejscowym, co oznacza, że pacjentki nie usypia się.
 Niestety, metoda ta nie nadaje się do usuwania mięśniaków podsurowicówkowych.
 Poza tym Kanadyjskie Towarzystwo Ginekologiczne zwróciło uwagę, że ten sposób może powodować problemy z płodnością.
 Czytaj więcej: Usunięcie kobiecości SZTUCZNE WYWOŁANIE MENOPAUZY Poszukiwania bezoperacyjnej metody leczenia mięśniaków zaczęły się od podawania pacjentkom progesteronu.
 Niestety okazało się to nieskuteczne – zmiany wcale nie przestawały rosnąć.
 Kolejnym pomysłem było blokowanie przysadki, aby zatrzymać produkcję hormonów.
 Chore wprowadzano w stan ostrej menopauzy i odcięty od aktywności hormonalnej mięśniak przestawał rosnąć.
 Pacjentki zaczęły jednak zapadać na osteoporozę, atrofię urogenitalną.
 Ich skóra starzała się szybciej.
 Miały wszelkie objawy menopauzy.
 Ze względu na dokuczliwe skutki uboczne, metoda się nie przyjęła.
 – Po tej terapii mięśniaki były mniejsze, ale trudniejsze do usunięcia – mówi prof. Jakiel.
 - Guz wygląda jak biała kula do gry w bilard i dlatego łatwo ją chirurgowi wyciąć.
 Po tej terapii mięśniak tracił swoją strukturę i trzeba było wyszarpywać go po kawałku – wyjaśnia prof. Jakiel.
 TERAPIA HORMONALNA W LECZENIU GUZÓW - Teraz pojawił się lek, który stwarza nowe możliwości oddziaływania hormonalnego na mięśniaki.
 W odróżnieniu od wcześniejszych prób leczenia nie wywołuje zamieszania w organizmie.
 Nowa koncepcja zakłada działanie selektywne.
 Blokowanie przysadki było niczym wyłączenie elektrowni, w wyniku czego gasły po kolei wszystkie latarnie w mieście.
 Nowy lek wyłącza światło tylko mięśniakowi – wyjaśnia dr Tulimowski.
 W prestiżowym piśmie New England Journal of Medicine ukazał się już artykuł opisujący efekty leczenia nowym preparatem.
 Kuracja trwa 3 miesiące, potem tabletki odstawia się.
 Problemy z krwawieniem znikają już po 7 dniach.
 W ciągu 3 miesięcy pacjentka nie ma menstruacji.
 Wraca ona po 4 tygodniach od jej zakończenia.
 Guz zmniejsza się nawet o 50% swojej masy.
 Problem polega na tym, że nie ma jeszcze badań długofalowych.
 Pewne jest, że efekt terapii utrzymuje się do 30 tygodni po jej zakończeniu.
 – To i tak dobra wiadomość, ponieważ pacjentka może poprawić sobie hemoglobinę, a dzięki temu uniknąć transfuzji krwi, co też będzie miało korzystny wpływ na przebieg ewentualnej późniejszej operacji.
 Kuracja pozwala też na przesunięcie terminu zabiegu – mówi dr Tulimowski.
 – Jeśli guz jest mały, a chora doczeka dzięki kuracji menopauzy w ogóle nie będzie musiała myśleć o operacji – dodaje prof. Jakiel.
 Nowy lek w kwietniu pojawi się w Niemczech i Wielkiej Brytanii.
 W Polsce na początku maja.
 Koszt miesięcznej terapii ma wahać się między 500 zł a 1000 zł.
 Producent leku będzie starał się o wpis na listę refundacyjną.
 USG DOPOCHWOWE RAZ W ROKU Niekiedy guz może okazać się złośliwym nowotworem mięsakiem.
 Występują on rzadko, stanowią od 0,2% do 0,3% mięśniaków.
 Niestety, jest on wyjątków odporny na chemioterapię i radiologię, a najlepszą metodą leczenia jest usunięcie go we wczesnym stadium.
 Problem polega na tym, że nie ma obecnie narzędzi diagnostycznych, które pozwalałyby odróżnić mięsaka od mięśniaka.
 Jedynym kryterium różnicującym jest tępo wzrostu.
 Jeśli mięśniak w ciągu pół roku zwiększy się o co najmniej o 50% możemy podejrzewać, że to mięsak.
 Dlatego lekarze zalecają, by wszystkie kobiety robiła badanie USG dopochwowe raz w roku, a te u których zdiagnozowane zostaną mięśniaki co pół roku.
