 Profil lipidowy (lipidogram) określa poziom frakcji LDL, HDL i trójglicerydów we krwi.
 Na podstawie tego badania możemy stwierdzić, czy poziom cholesterolu w naszym organizmie mieści się w normie przyjętej przez Polskie Towarzystwo Kardiologiczne.
 Tyle tylko, że owe normy nie są uniwersalne – zależą jeszcze od płci i ogólnego stanu zdrowia.
 Norma LDL Stężenie „złego” cholesterolu, nie powinno przekraczać 100 mg/dl.
 Młody człowiek, cieszący się bardzo dobrym zdrowiem, może sobie pozwolić na wynik sięgający maksymalnie 130 mg/dl, ale lepiej nie korzystać z tej furtki i starać się utrzymać jego poziom w granicach 100 mg/dl.
 W przypadku grup wysokiego ryzyka, czyli między innymi u osób po zawale albo chorujących na cukrzycę, normy są jeszcze bardziej restrykcyjne: stężenie LDL we krwi nie może przekraczać 70–75 mg/dl.
 Norma HDL W przypadku „dobrego” cholesterolu podawana norma odpowiada stężeniu minimalnemu.
 Im jest go więcej, tym lepiej dla naszego zdrowia, bo organizm łatwiej pozbywa się niechcianych złogów w naczyniach krwionośnych.
 Absolutne minimum dla kobiet to 45 mg/dl, mężczyznom wystarczy 35 mg/dl.
 Są to jednak wartości na granicy ryzyka i w naszym interesie jest dążenie do tego, by jego poziom  sięgał przynajmniej 60 mg/dl – przy niższych wartościach układ krążenia nie jest dostatecznie mocno chroniony.
 Norma trójglicerydów Trójglicerydy to kolejna z frakcji lipidów i ważny dostawca energii do organizmu.
 Z tymi dostawami nie można przesadzać w żadną stronę: ich nadmiar zwiększa ryzyko chorób serca, a niedobór może doprowadzić do osłabienia organizmu.
 Norma dla kobiet to 35–135 mg/dl (0,40–1,54 mmol/l), dla mężczyzn – 40–160 mg/dl (0,45–1,82 mmol/l).
 U dzieci poziom trójglicerydów nie powinien przekraczać 100 mg/dl (1,13 mmol/l).
 Jak utrzymać normę? Nawet jeżeli Twój profil lipidowy mieści się w normie, musisz mieć świadomość, że w każdej chwili może się to zmienić.
 Chorzy, którym lekarz zalecił dietę obniżającą cholesterol, też nie mogą przy pierwszych dobrych wynikach od razu spocząć na laurach.
 Bez odpowiednio zbilansowanej diety i aktywności fizycznej trudno będzie utrzymać właściwy poziom LDL, HDL i trójglicerydów we krwi, o czym szczególnie powinny pamiętać osoby zagrożone chorobami układu krążenia.
 Należy pamiętać, że wyniki badań profilu lipidowego powinny zostać przedłożone lekarzowi i z nim omówione – dla prawidłowej interpretacji wyników i ustalenia odpowiednich działań profilaktycznych lub podjęcia prawidłowej terapii.
