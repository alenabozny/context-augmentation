 Obślizgłe, odrażające, a w dodatku krwiożercze.
 Mogłyby stanowić pierwowzór drapieżników z obcej planety na użytek produkcji sci-fi, gdyby nie ich skromne gabaryty, no i pożyteczna funkcja, jaką pełnią w medycynie.
 Pijawki lekarskie wykorzystywane są do wspomagania leczenia rozmaitych chorób.
 Podobno w wielu przypadkach terapia z ich zastosowaniem daje całkiem niezłe rezultaty.
 Niestety w razie nieprzestrzegania standardów bezpieczeństwa może stwarzać poważne zagrożenie dla zdrowia.
 Czy warto korzystać z usług hirudoterapeutów? A jeśli jak, to jakie środki ostrożności warto zachować? Hirudoterapia – tak nazywa się metoda leczenia z wykorzystaniem pijawki lekarskiej, "żyjątka" wyposażonego w trzy szczęki, z których każda zawiera od 80 do 90 chitynowych zębów.
 Nie jest to wynalazek współczesnych "szamanów", ale praktyka znana od starożytności.
 Pijawki, zwierzęta należące do gromady siodełkowców – tej samej, do której zaklasyfikowana została równie ceniona przez medycynę dżdżownica – stosowane są do zwalczania rozmaitych przypadłości co najmniej od drugiego tysiąclecia przed naszą erą.
 Ich terapeutyczne zastosowanie opisane zostało m.in. w literaturze staroindyjskiej, w "Kanonie medycznym" perskiego lekarza Awicenny, a także w tekstach autorów chińskich, arabskich i rzymskich, którzy nadali pijawkom ich łacińską nazwę: hirudo.
 W dawnej medycynie pijawki służyły przede wszystkim do "upuszczania krwi", bardziej fachowo określanego mianem flebotomii.
 Zabiegowi temu, przeprowadzanemu przy użyciu rozmaitych metod, przypisywano rozległe, a zarazem niezbyt konkretne działanie profilaktyczne i lecznicze.
 Z pewnością pomagał on w obniżeniu nadciśnienia – ze względu na zmniejszenie objętości krwi w ustroju.
 Dowodów naukowych na skuteczności flebotomii jako takiej niestety (a może na szczęście?) nie ma.
 Inaczej jest w przypadku szczególnej jej odmiany, czyli "upuszczania krwi" z wykorzystaniem pijawek.
 Pijawki dobre na wszystko? W przypadku hirudoterapii nie chodzi jednak o odprowadzenie nadmiaru płynów ustrojowych z organizmu.
 Pijawka, wysysając z nas krew, wstrzykuje do naszego ciała tzw. hirudozwiązki.
 Znanych jest już ponad sto, a wciąż identyfikowane są nowe.
 Ich spektrum działania zdrowotnego jest zaskakująco szerokie: od przeciwbakteryjnego, przez przeciwwirusowe, przeciwzapalne, przeciwobrzękowe, po… poprawiające samopoczucie.
 Badania wykazały, że wydzieliny gruczołów ślinowych pijawki lekarskiej zawierają m.in. serotoninę i dopaminę – neuroprzekaźniki powiązane z doznaniami przyjemności i dobrego nastroju.
 Te ostatnie to raczej ozdoba całego koktajlu chemicznego zawartego w ślinie tych siodełkowców.
 Większe znaczenie terapeutyczne mają antykoagulanty, takie jak hirudyna, peptyd zmniejszający krzepliwość krwi, stosowany do produkcji leków przeciwzakrzepowych, hementyna, rozkładająca już istniejące zakrzepy, związki o działaniu wazodylatacyjnym, rozszerzające naczynia krwionośne i obniżające ciśnienie krwi, inhibitory proteazy, hamujące rozwój wirusów w organizmie, związki antybiotykopodobne, a nawet substancje o działaniu przeciwbólowym.
 Nic dziwnego, że pijawki reklamowane są jako sposób na schorzenia z niemal każdej kategorii.
 Według ulotki, którą otrzymałem od jednej z hirudoterapeutek, pijawki mogą mieć działanie lecznicze w przypadku chorób naczyniowych, dermatologicznych, neurologicznych, ginekologicznych, stomatologicznych, chorób przewodu pokarmowego, a nawet chorób układu ruchu.
 Do każdej z wymienionych kategorii na ulotce przypisanych jest kilka lub kilkanaście konkretnych jednostek chorobowych, w których leczeniu ma pomagać hirudoterapia.
 Pijawki podobno najlepiej sprawdzają się w stanach nagłych, takich jak odmrożenia, zakrzepy czy urazy – co sprawia, że z tej formy leczenia chętnie korzystają sportowcy.
 Kilka lat temu do szpitala w Kolbuszowej trafił pacjent z nogą zmiażdżoną w wypadku w pracy.
 Dzięki zastosowaniu pijawek kończynę udało się ocalić.
 Niestety lekarz, który zaproponował to rozwiązanie, ostatecznie stanął przed… Komisją Etyki Lekarskiej.
 Powodem był fakt, że pacjent musiał zapłacić za hirudoterapię 4 tys. zł, ponieważ ta metoda leczenia nie jest refundowana przez NFZ, a szpital publiczny nie może brać od pacjentów pieniędzy.
 Hirudoterapeuci z dyplomem i bez Mimo tak fantastycznych możliwości pijawek osoby parające się hirudoterapią sprawiają wrażenie niezbyt kontaktowych.
 Niektórzy z moich rozmówców zasłonili się brakiem czasu, inni "stronniczością mediów", tylko w jednym przypadku zetknąłem się z przyjazną reakcją.
 Niestety zakończyła się ona prezentacją broszurki zamiast odpowiedzi na postawione pytania.
 Nawet na stronie Polskiego Towarzystwa Hirudologicznego w zakładce kontaktowej znajdziemy jedynie formularz kontaktowy – ale już nie adres e-mail czy numer telefonu.
 Być może problem nie leży w samej hirudoterapii, ale w hirudoterapeutach? Przynajmniej niektórych z nich.
 Szybka kwerenda w Google pokazuje, że leczeniem pijawkami zajmują się osoby o rozmaitych kompetencjach.
 Wiele z nich ma niewiele wspólnego z medycyną konwencjonalną.
 Gabinety oferujące tę formę lecznictwa nierzadko świadczą również takie usługi, jak irydologia, świecowanie uszu, akupunktura, larwoterapia czy ozonoterapia.
 W efekcie wśród hirudoterapeutów łatwiej znaleźć specjalistów od leczenia bioenergią niż dyplomowanych medyków.
 Na "pijawkowe" oferty można trafić nawet w popularnych serwisach ogłoszeniowych – bez informacji na temat kwalifikacji terapeuty.
 Osoby praktykujące hirudoterapię często podpierają się certyfikatami o trudnej do zweryfikowania wiarygodności, np. wystawionymi za wschodnią granicą.
 Skutek jest taki, że ta "oryginalna" metoda leczenia budzi politowanie sceptyków i nieufność pacjentów.
 Procedura podwyższonego ryzyka Czy stawia to walory lecznicze pijawek pod znakiem zapytania? Niezupełnie.
 – Zgodnie z podstawową Międzynarodową Klasyfikacją Procedur Medycznych ICD-9 CM terapia pijawkowa jest procedurą medyczną – rozwiewa wątpliwości Elżbieta Kuras, rzecznik prasowy Wojewódzkiej Stacji Sanitarno-Epidemiologicznej w Krakowie.
 Problem polega na tym, że na świecie praktykowaniem tej procedury zajmują się lekarze medycyny.
 W Polsce – niekiedy również, ale generalnie może to robić każdy.
 Tymczasem zabieg hirudoterapii przebiega z naruszeniem ciągłości tkanek ludzkich, co stwarza ryzyko przeniesienia choroby zakaźnej – w przypadku, gdy terapeuta nie zachowuje wymaganych norm bezpieczeństwa.
 – Bezwzględnie należy przestrzegać zasady nieużywania powtórnie tej samej pijawki w terapii z kolejnym pacjentem.
 Po użyciu pijawki powinny być traktowane jako odpad medyczny.
 Nieprzestrzeganie procedur sanitarnych w gabinetach świadczących usługi hirudoterapeutyczne może skutkować pogorszeniem stanu zdrowia pacjentów – wyjaśnia Elżbieta Kuras.
 Przy czym owo pogorszenie może niekiedy przybrać bardzo przykrą formę.
 – Stosowanie pijawek nieznanego pochodzenia może przyczynić się np. do zapalenia otrzewnej, zapalenia tkanki łącznej, zapalenia mięśnia sercowego, zapalenia opon mózgowych czy posocznicy – przestrzega rzecznik.
 Pijawki – tak, ale z rozwagą Hirudoterapii nie należy demonizować – tym bardziej że istnieje sporo danych wskazujących na jej medyczną skuteczność.
 Warto natomiast wyczulić osoby chcące skorzystać z tej formy leczenia na konieczność zachowania niezbędnych środków ostrożności.
 A w tym celu przydaje się podstawowa wiedza.
 Na przykład taka, że do hirudoterapii wykorzystywane mogą być wyłącznie pijawki pochodzące z hodowli laboratoryjnej oraz posiadające świadectwo pochodzenia, potwierdzające że były one hodowane w warunkach izolowanych, bez kontaktu z otoczeniem zewnętrznym oraz żywione w sposób kontrolowany.
 Warto też wiedzieć, że pijawka lekarska znajduje się w wykazie zwierząt objętych częściową ochroną.
 – W związku z tym osoba hodująca lub wykorzystująca pijawki musi posiadać dokument, uzyskany zgodnie z procedurą określoną w przepisach ustawy z dn. 16 kwietnia 2014 r. o ochronie przyrody, zezwalający na ich przetrzymywanie czy hodowlę – mówi rzecznik krakowskiego Sanepidu.
 Jeśli hirudoterapeuta nie dysponuje niezbędnymi dokumentami, lepiej nie obdarzać go nadmiernym zaufaniem.
 Przed podjęciem decyzji o leczeniu pijawkami warto też zasięgnąć porady "zwykłego" lekarza.
 Istnieje bowiem szereg przeciwwskazań dla zastosowania hirudoterapii.
 Lista – sporządzona zresztą przez hirudoterapeutów – jest całkiem długa i zawiera m.in. takie pozycje, jak anemia, ciąża, ciężka alergia, schorzenia grzybicze skóry, zaburzenia w gojeniu się ran, ciężkie stadia chorób wewnętrznych, zakrzepica żył głębokich czy zmiany na skórze wynikające z chorób wewnętrznych.
 Hirudoterapii nie zaleca się również dzieciom – chyba że "w wyjątkowych przypadkach".
