 Pani Magda z Krakowa chciała zaszczepić swojego syna skojarzonym preparatem krztusiec-tężec-błonica (DTaP).
 W przychodni dowiedziała się, że szczepionki nie ma... i nie będzie prawdopodobnie aż do września.
 Okazuje się, że ta sytuacja jest coraz bardziej znana rodzicom dzieci w wieku sześciu lat – preparatów brakuje w całej Polsce i nie tylko w naszym kraju.
 CO TO ZA SZCZEPIONKA? W Polsce szczepionki na tężec występują w formie skojarzonej z preparatami na błonicę oraz krztusiec (DTA), co daje ochronę przeciwko trzem chorobom w jednym zastrzyku.
 Jeżeli chodzi o preparat przeciwko krztuścowi, szczepionka DTA może być całokomórkowa i bezkomórkowa.
 Co to właściwie znaczy? Szczepionka całokomórkowa zawiera komórki pałeczek krztuśca (Bordetella pertussis), które zostały osłabione poprzez działanie wysokiej temperatury oraz środków chemicznych.
 Preparaty te zawierają około 3000 antygenów.
 Nazywane są fachowo DTwP (gdzie wP oznacza właśnie całokomórkowy składnik krztuścowy).
 DTwP jest preparatem oferowanym bezpłatnie w ramach programu szczepień, obowiązkowym dla wszystkich dzieci w pierwszych dwóch latach życia.
 Nie należy jej podawać pacjentom po ukończeniu trzeciego roku życia oraz dzieciom, u których wystąpiły poważne odczyny po podaniu poprzedniej dawki.
 Szczepionka bezkomórkowa (acelularna) zawiera wyodrębnione elementy bakterii (antygeny), które wywołują odpowiedź immunologiczną chroniącą przed zachorowaniem na krztusiec.
 Preparat występuje pod nazwą DTaP (aP oznacza bezkomórkowy komponent krztuścowy).
 Szczepionki bezkomórkowe powodują dwa razy mniej niepożądanych odczynów poszczepiennych od preparatów całokomórkowych.
 Lekarze zaznaczają, że są bezpieczniejsze.
 Są to preparaty płatne – koszt jednej dawki DTaP to około 100 zł.
 Często zdarza się jednak, że dziecko po przebyciu szczepienia całokomórkowym preparatem zdradza niepokojące objawy.
 Wówczas jest bezpłatnie klasyfikowane do szczepionki bezkomórkowej.
 Podobnie ma się z dziećmi urodzonymi przed 37 tygodniem ciąży lub takimi, których masa urodzeniowa była mniejsza niż 2500g.
 SZEŚCIOLATKI BEZ SZCZEPIEŃ PRZYPOMINAJĄCYCH Dzieci, które w tym roku kończą 6 lat, były szczepione przeciwko błonicy, tężcowi i krztuścowi tuż po ukończeniu drugiego miesiąca życia.
 W odpowiednim odstępie czasu otrzymały cztery dawki szczepionki.
 W tym momencie powinny dostać piątą, przypominającą, która ma za zadanie przedłużyć działanie poprzednich preparatów.
 Tylko co zrobić w momencie, kiedy rodzice – tak jak pani Magda – zabierają dziecko do przychodni i szczepionki najzwyczajniej w świecie… nie ma? Dyrektorzy Stacji Sanitarno-Epidemiologicznych w całej Polsce bezradnie rozkładają ręce: - Producent nie może dostarczyć szczepionki w odpowiednich ilościach, bo nie ma jednego z komponentów bezkomórkowych.
 Dotyczy to większości Polski.
 Nasza stacja ma zapasy szczepionki, ale są one przeznaczone dla wcześniaków lub dzieci ze specjalnymi wskazaniami – informuje Irmina Nikiel, dyrektor powiatowego sanepidu w Lublinie.
 - Łącznie wszystkie nasze stacje powiatowe mają w magazynach tylko 168 dawek szczepionki przeciw błonicy, krztuścowi i tężcowi.
 Przy czym w niektórych nie ma już ani jednej lub zostało tylko po kilka sztuk - mówi Elżbieta Domaszewska z Oddziału Epidemiologii Wojewódzkiej Stacji Sanitarno-Epidemiologicznej w Opolu.
 - Być może mają jeszcze jakieś zapasy przychodnie, ale to i tak kropla w morzu potrzeb.
 Krakowska przychodnia, w której pani Magda próbowała zaszczepić syna, informuje, że preparatów nie ma już od paru miesięcy.
 Wcześniej zdarzały się różne braki magazynowe, były to jednak sytuacje tymczasowe.
 W przypadku DTaP problem zdaje się utrzymywać dłużej.
 Jak informuje Paweł Grzesiowski, prezes fundacji Instytutu Profilaktyki Zakażeń, producent brakujących szczepionek (koncern GlaxoSmithKline) tłumaczy się wzrostem zapotrzebowania na DTaP w Stanach Zjednoczonych, co spowodowało braki magazynowe w Europie.
 GIS RADZI, CO DALEJ Główny Inspektorat Sanitarny postanowił zareagować.
 W porozumieniu z Pediatrycznym Zespołem Ekspertów ds. Programu Szczepień Ochronnych na oficjalnej stronie (gis.gov.pl) umieścił Komunikat w sprawie realizacji szczepień obowiązkowych przeciwko błonicy-tężcowi-krztuścowi z bezkomórkowym (acelularnym) komponentem krztuśca (DTaP), w 6. roku życia.
 Informuje, iż w Europie wystąpił długotrwały problem z produkcją i dystrybucją szczepionek zawierających acelularny komponent krztuśca co utrudnia możliwości stosowania ww.
 preparatów w realizacji szczepień obowiązkowych również w Polsce.
 GIS zapewnia również, że kilkumiesięczne przesunięcie terminu szczepień 6 latków nie powinno wpłynąć na ich poziom uodpornienia przeciw błonicy, tężcowi i krztuścowi.
 Pogląd ten potwierdzają epidemiolodzy, m.in. dr n. med.
 Iwona Paradowska-Stankiewicz: - Trzy miesiące to stosunkowo nieduże opóźnienie.
 I jest ono bezpieczne.
 W celu utrzymania ciągłości szczepień powstała rezerwa magazynowa preparatów DTaP dla wcześniaków, dzieci z niską masą urodzeniową oraz pacjentów z przeciwskazaniami do całokomórkowej szczepionki.
 - Preparaty szczepionkowe dla tych dzieci zapewniane są w sposób nieprzerwany – informuje GIS.
 Realizacja planowanych dostaw ma odbyć się w sierpniu tego roku.
 Od tego czasu rodzice dzieci w szóstym roku życia będą systematycznie zapraszani do poszczególnych przychodni, aby zaszczepić swoje pociechy.
 Jeżeli rodzice się niecierpliwą, mogą spróbować zaszczepić dzieci preparatami zastępczymi, należy jednak skonsultować to z właściwą Powiatową Stacją Sanitarno-Epidemiologiczną oraz pediatrą.
