 Co to jest wędzidełko języka? Wędzidełko języka to miękki twór włóknisty pokryty błoną śluzową.
 Łączy dolną część języka z dnem jamy ustnej.
 Widoczny jest podczas unoszenia języka w kierunku podniebienia.
 Konsekwencje zbyt krótkiego wędzidełka a) Wady wymowy Krótkie wędzidełko języka znacząco ogranicza ruchy języka.
 Problem widoczny jest szczególnie przy głoskach wymagających uniesienia czubka języka w kierunku wałka dziąsłowego (tzw. pionizacja).
 Problem stanowi także tendencja do wsuwania języka między zęby, co powoduje seplenienie międzyzębowe.
 b) Nieprawidłowy wzorzec ssania, połykania i żucia – Podczas karmienia piersią dziecko powinno unieść językiem brodawkę i docisnąć ją do wałka dziąsłowego.
 Krótkie wędzidełko uniemożliwia sprawne pobranie pokarmu.
 – Podczas połykania język również unosi się w kierunku podniebienia.
 Krótkie wędzidełko przyczynia się do utrwalania niemowlęcego sposobu połykania (występującego do ok. 3 roku życia), czyli ruchów masy języka wyłącznie w kierunku przód-tył.
 – Aby prawidłowo przeżuć pokarm należy przetransportować go między zęby trzonowe, co wymaga sprawnej pracy języka.
 c) Powstawanie wad zgryzu, rozwój chorób przyzębia i odkładanie się kamienia nazębnego Zaleganie języka na dnie jamy ustnej przyczynia się do odkładania nadmiaru śliny, zaś tendencja do wsuwania go między zęby powoduje wady zgryzu (np. zgryz otwarty).
 Jak rozpoznać, że dziecko ma za krótkie wędzidełko podjęzykowe? – dziecko ma trudności z wysunięciem języka na brodę lub uniesieniem go w kierunku wałka dziąsłowego – podczas wysuwania języka na brodę, jego czubek może przyjmować kształt sercowaty (brak tego kształtu nie zawsze oznacza, że wędzidełko ma odpowiednią długość!) – trudności z artykulacją głosek: l, r, sz, ż, cz, dż – ból przy wykonywanych ćwiczeniach – może (choć nie musi) wystąpić nadmierne ślinienie się 4.
 Kiedy podcinać, a kiedy ćwiczyć? Decyzję o zabiegu podejmuje logopeda w porozumieniu z laryngologiem, chirurgiem lub foniatrą.
 Bezwzględnym wskazaniem do podcięcia wędzidełka jest całkowite przyrośnięcie języka do dna jamy ustnej oraz sytuacje, w których krótkie wędzidełko utrudnia ruchy języka.
 W przypadkach nieznacznego skrócenia wędzidełka można podjąć próbę wyćwiczenia mięśni języka poprzez ćwiczenia i masaże.
 Nie sprawi to jednak, że wędzidełko się rozciągnie, czy wydłuży.
 Można w ten sposób nieco poprawić ruchomość samego języka.
 Nigdy jednak nie osiągniemy w ten sposób pełnej sprawności.
 Z tego względu, w większości przypadków zalecane jest jednak jak najwcześniejsze podcięcie.
 Po zabiegu należy podjąć terapię logopedyczną, co pomoże uniknąć ponownego zrostu oraz wykształci u dziecka nawyk unoszenia języka.
 Warto pamiętać, że jest to zabieg bezbolesny, wykonywany w znieczuleniu miejscowym.
 Niekiedy konieczne jest powtórzenie zabiegu podcięcia, aby uzyskać pożądany efekt.
