 ﻿Czas oczekiwania na dziecko to bardzo radosny okres w życiu wszystkich rodziców, a jednocześnie pełny obaw i wątpliwości, czy aby dziecko na pewno rozwija się prawidłowo.
 Na szczęście nowoczesne techniki diagnostyczne już na wczesnym etapie ciąży pozwalają wykluczyć wady rozwojowe płodu.
 Dlaczego warto wykonać badania prenatalne? Badania prenatalne są zalecane kobietom w ciąży, które ukończyły 35. rok życia, których wcześniejsze dziecko urodziło się z wadą rozwojową lub u których w rodzinie występowały przypadki chorób genetycznych.
 Tego typu badania pozwalają na wczesną diagnostykę dziecka w okresie płodowym.
 Dzięki nim można już w początkowych etapach ciąży określić, czy rozwój dziecka przebiega prawidłowo, rozpoznać ewentualne schorzenia i podjąć jak najszybsze leczenie.
 Badania prenatalne pozwalają przygotować się rodzicom na możliwe komplikacje w związku ze stanem zdrowia ich dziecka i podjąć w przyszłości odpowiednie kroki w zakresie zapewnienia mu specjalistycznej pomocy, opieki czy rehabilitacji.
 Dzięki badaniom prenatalnym można wykryć u dziecka wiele wad genetycznych, takich jak Zespół Downa, Zespół Edwardsa, dystrofię mięśni Duchenne'a oraz Zespół Turnera.
 Co oznaczają badania prenatalne nieinwazyjne? Tego typu badania pozwalają na określenie prawdopodobieństwa pojawienia się wad rozwojowych płodu, ale nie mogą być one podstawą do postawienia konkretnej i stuprocentowej diagnozy.
 Są one w pełni bezpieczne dla dziecka.
 Mogą stanowić przesłankę do wykonania badań inwazyjnych.
 Najpopularniejszym badaniem tego typu jest USG płodu.
 Dzięki ultrasonografii można określić m.in. masę ciała i budowę płodu, jego położenie oraz czynność serca.
 Badanie USG wykonane między 18. a 22. tygodniem ciąży pozwala szczegółowo ocenić anatomię płodu i wykryć ewentualne wady rozwojowe, m.in. wodogłowie, przepuklinę rdzeniową, wady serca oraz karłowatość.
 Innym badaniem jest tzw. test na poziom alfa-fetoproteiny (AFP) we krwi, który wykonuje się między 15. a 20. tygodniem ciąży.
 Polega na pobraniu próbki krwi od matki.
 Zawyżony poziom alfa-fetoproteiny może oznaczać uszkodzenie układu nerwowego: rozszczep kręgosłupa lub bezmózgowie.
 Z kolei zbyt niski – zespół Downa lub inną wadę genetyczną.
 Wyniki tego badania wymagają pogłębionej diagnostyki.
 Do nieinwazyjnych badań prenatalnych zaliczany jest także test potrójny, badający poziom hCG, AFP i estriolu.
 Jest przeprowadzany w drugim trymestrze ciąży między 17. a 20. tygodniem.
 Test ten umożliwia rozpoznanie m.in. Zespołu Downa, niestety w przypadku starszych kobiet jego wynik może nie być wiarygodny.
 Czym są badania prenatalne inwazyjne? Ten rodzaj badań stosowany jest wówczas, gdy istnieje duże prawdopodobieństwo wystąpienia wady rozwojowej u płodu.
 Pozwalają bardzo szczegółowo zdiagnozować wszystkie zaburzenia, jednak mogą się także wiązać z powikłaniami, których ryzyko wynosi od 1–2%.
 Do tych badań należy m.in. amniopunkcja.
 Wykonuje się ją ok. 15. lub 16. tygodnia ciąży.
 W celu wykluczenia wad płodu pobiera się próbkę płynu owodniowego, który otacza dziecko.
 Innym badaniem jest fetoskopia, która polega na nakłuciu jamy brzusznej, a następnie za pomocą specjalistycznego aparatu umożliwia zbadanie krwi dziecka.
 Jednym z najbardziej nowoczesnych badań prenatalnych jest biopsja trofoblastu przeprowadzana w ok. 10. tygodniu ciąży, która pozwala na wykrycie m.in. dystrofii mięśniowej Duchenne'a.
 Z kolei do najbardziej niebezpiecznych badań prenatalnych zaliczana jest kordocenteza, gdyż wiąże się z ryzykiem poronienia.
 Pobierając krew z żyły pępowinowej, można ustalić stan zdrowia dziecka.
