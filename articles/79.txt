 Cholesterol frakcji HDL uchodzi powszechnie za "dobry cholesterol"; jego duże stężenie ma działanie ochronne zmniejszające ryzyko miażdżycy.
 U mężczyzn za dolną granicę normy uznaje się obecnie 40 mg/dl (1,0 mmol/l), górnej granicy nie określono, wartości >70 mg/dl (>1,8 mmol/l) mają w sposób szczególny zmniejszać ryzyko sercowo-naczyniowe.
 Do przyczyn umiarkowanego wzrostu HDL należą m.in.: redukcja masy ciała, regularna aktywność fizyczna, umiarkowane spożycie alkoholu.
 W przypadku wyższych wartości za przyczynę uznaje się wrodzone mutacje genetyczne w zakresie enzymów odpowiedzialnych za metabolizm poszczególnych frakcji lipoprotein.
 Ta tzw. hiperalfalipoproteinemia choć stanowi zaburzenie genetyczne nie skutkuje żadnymi objawami chorobowymi, a wręcz przeciwnie uchodzi za mutację korzystną zmniejszającą ryzyko sercowo-naczyniowe i wydłużającą życie.
 W związku z powyższym duże stężenie cholesterolu HDL nie wymaga obniżania i nie stanowi podstawy do włączania żadnego leczenia.
 Opisano wprawdzie przypadki zwiększonego ryzyka sercowo-naczyniowego u osób z wybranymi mutacjami genowymi i szczególnie dużym stężeniem HDL (>120 mg/dl), dotyczą one jednak głównie osób rasy żółtej.
 Stwierdzone u Pana duże stężenie cholesterolu całkowitego jest przynajmniej częściowo związane z większym stężeniem HDL i dlatego sam w sobie nie stanowi podstawy do włączania leków.
 Decyzja o wdrożeniu leczenia farmakologicznego zaburzeń lipidowych opiera się na dość złożonym algorytmie, który możemy podzielić na dwie fazy.
 W pierwszej lekarz powinien określić całkowite ryzyko sercowo-naczyniowe u danej osoby, uwzględniając jej płeć, wiek, wartość ciśnienia tętniczego, stężenie całkowitego cholesterolu i fakt palenia tytoniu.
 Na podstawie powyższych danych i z wykorzystaniem tabel właściwych dla danego obszaru geograficznego można przewidzieć ryzyko zgonu z przyczyn sercowo-naczyniowych w ciągu najbliższych 10 lat.
 W ostatnich wytycznych podkreśla się dodatkowe (korzystne) znaczenie modulujące dużego stężenia HDL (ryc. 1).
 Jeżeli nie choruje Pan na nadciśnienie, to Pana ryzyko sercowonaczyniowe wynosi obecnie między 0 a 1%.
 Właściwą decyzję dotyczącą włączenia leku podejmujemy jednak dopiero na podstawie stężenia cholesterolu LDL ("złego").
 Choć nie podał Pan swojego poziomu LDL, przy ryzyku sercowo-naczyniowym ≤1% w rachubę wchodzi u Pana brak interwencji lub modyfikacja stylu życia (ryc. 2).
 Opierając się na przedstawionych danych nie widzę zatem u Pana podstaw do rozpoczynania farmakoterapii zaburzeń lipidowych.
 Niezależnie od powyższych kalkulacji proszę pamiętać, że zawał serca u męskiego krewnego w pierwszej linii poniżej 55. roku życia stanowi niepodlegający modyfikacji czynnik ryzyka sercowo-naczyniowego.
 Sytuacja taka powinna skłonić do unikania innych czynników ryzyka (palenie tytoniu, otyłość), wykorzystywania niefarmakologicznych metod redukcji ryzyka (dieta DASH, aktywność fizyczna), ścisłej kontroli istniejących obciążeń (nadciśnienie tętnicze, cukrzyca, niekorzystny profil lipidowy) i wreszcie do regularnej kontroli lekarskiej.
