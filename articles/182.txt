 Antybiotyki nie leczą grypy - prawda.
 Grypa i przeziębienie są wywoływane przez wirusy, a antybiotyki nie działają na wirusy.
 Stosowanie tych leków w przypadku infekcji wirusowych nie przynosi więc poprawy.
 Można przestać przyjmować antybiotyki, gdy tylko objawy choroby ustąpią - fałsz.
 Antybiotyki należy przyjmować zgodnie z zaleceniami lekarza aż do końca wyznaczonej kuracji.
 Chociaż czujemy się lepiej, to w organizmie nadal są bakterie, które wywołały infekcję i "niedobite" mogą przetrwać i uodpornić się na lek.
 Poza tym narażamy się na powrót choroby.
 Antybiotyki należy przyjmować o stałej porze - prawda.
 Trzeba dokładnie przestrzegać zaleceń producenta leku i wskazań lekarza.
 Np. jeśli na ulotce bądź recepcie jest napisane, że lek należy przyjmować co 12 godzin, to tyle właśnie czasu powinno upłynąć pomiędzy kolejnymi dawkami leku.
 W ten sposób utrzymujemy stałe stężenie antybiotyku w organizmie.
 Jeśli zostały mi antybiotyki z poprzedniej kuracji, mogę ich użyć w przypadku następnej choroby - fałsz.
 Nigdy nie należy używać antybiotyków z poprzedniej kuracji.
 W sprzedaży jest cała gama leków, które jednak działają wybiórczo na konkretny rodzaj bakterii.
 Wie o tym lekarz, przepisując środki.
 W ocenie, jaki antybiotyk będzie dla nas najlepszy (jaki najlepiej i najszybciej zabije atakujące nas bakterie), pomaga też tzw. antybiogram.
 Jest to test, który polega na pobraniu od chorego próbki m.in. moczu czy wydzieliny z gardła i naniesieniu jej na specjalne podłoża hodowlane w laboratorium.
 Po kilku dniach wyrastają na nich bakterie.
 Sprawdza się, czy któreś z nich są chorobotwórcze oraz ocenia, na jakie leki są wrażliwe.
 Ideałem byłoby, gdyby dopiero po sporządzeniu antybiogramu lekarz wybrał dla nas odpowiedni lek.
 Czasami jednak choroba rozwija się tak szybko, że lekarz nie czeka na wyniki testów tylko wypisuje leki opierając się na własnym doświadczeniu.
 W trakcie kuracji warto zażywać probiotyki i pić jogurt - prawda.
 Antybiotyki niszczą nie tylko groźne bakterie chorobotwórcze, ale też dobre bakterie, czyli naturalną florę jelit.
 Dlatego należy przyjmować tzw. probiotyki - specjalne preparaty uzupełniające ową florę, a także pić jogurt, który również zawiera przyjazne nam bakterie.
 Warto zachować przynajmniej dwugodzinny odstęp między przyjmowaniem antybiotyku i probiotyku, choć coraz więcej probiotyków jest tak stworzona przez naukowców, żeby nie zabijały ich stosowane podczas kuracji antybiotyki.
 Można je wtedy zażywać razem.
 Antybiotyki należy przyjmować podczas posiłku - fałsz.
 Nie ma tu reguły.
 Są antybiotyki, które należy zażywać przed posiłkiem, w jego trakcie czy po nim.
 Taka informacja jest zawsze umieszczona w ulotce.
 W trakcie antybiotykoterapii nie należy pić alkoholu - prawda/fałsz.
 Podczas kuracji antybiotykowej powinno się wstrzymać od picia alkoholu.
 Niepotrzebnie obciążamy sobie w ten sposób wątrobę czy osłabiamy skuteczność leku.
 Poza tym istnieją antybiotyki, które wraz z alkoholem nasilają objawy niepożądane leku i mogą nam poważnie zaszkodzić.
 Czasami jest to na tyle istotne, że producenci sami wprowadzają takie ostrzeżenie w ulotkach.
 Podczas antybiotykoterapii można się bezpiecznie opalać - fałsz/prawda.
 Niektóre substancje wchodzące w skład antybiotyków wywołują nadwrażliwość na światło słoneczne.
 Dlatego niekiedy lepiej zrezygnować z opalania się na słońcu lub w solarium, aby nie narazić się na przykre konsekwencje w postaci plam i przebarwień.
 Warto zapytać lekarza, czy lek, który nam przepisał, reaguje ze słońcem, jeśli zamierzamy się opalać.
 W czasie ciąży nie należy przyjmować antybiotyków - prawda/fałsz.
 Kobiety w ciąży mogą stosować jedynie antybiotyki z wybranych grup i tylko pod kontrolą lekarza położnika.
 Najczęściej są to pochodne penicyliny.
 Antybiotykoodporność można przewidzieć - fałsz.
 Odporność na antybiotyki wynika z mutacji, czyli przypadkowych zmian w kodzie genetycznym bakterii, a także zdolności drobnoustrojów do wymiany kodu genetycznego zawierającego informacje o odporności na dany antybiotyk.
 Dlatego nie sposób przewidzieć ani całkowicie zapobiec zjawisku antybiotykoodporności.
 Warto jednak niezwykle rozważnie stosować leki, tylko gdy są naprawdę konieczne, aby zminimalizować to zjawisko.
