 ﻿Skuteczność antykoncepcji hormonalnej szacuje się na ponad 99 proc. Zdarza się jednak, że kobieta zachodzi w ciążę mimo zażywania pigułek.
 Nie wystarczy bowiem regularne przyjmowanie tabletek, trzeba jeszcze przestrzegać kilku zasad.
 Pigułki antykoncepcyjne są skuteczniejsze od preparatów plemnikobójczych czy prezerwatyw.
 Ryzyko zajścia w ciążę pomimo stosowania antykoncepcji ocenia się na podstawie tzw. wskaźnika Pearla.
 Im jego wartość jest niższa, tym mniejsze jest ryzyko zajścia w ciążę.
 Dla prezerwatywy wynosi ona 3,0; dla tabletek antykoncepcyjnych dwuskładnikowych - 0,001, co oznacza, że w ciągu roku wśród 100 000 kobiet stosujących tę metodę - jako jedyną - tylko jedna zaszła w ciążę, najczęściej w efekcie nieregularnego brania tabletek.
 - Kobiety nie zawsze pamiętają o wzięciu pigułki, a potem zapominają, że zapomniały ją zażyć – mówi prof. Romuald Dębski Kierownik II Kliniki Ginekologii i Położnictwa Szpitala Bielańskiego w Warszawie.
 Z badań wynika, że aż 60% kobiet stosujących tabletki przyznaje się do nieregularnego ich przyjmowania.
 Przy wymiotach nie zadziała Ginekolog Jacek Tulimowski ostrzega, że są jednak sytuacje, w których tabletka antykoncepcyjna, choć zażyta o prawidłowym czasie, może nie zadziałać.
 Nie znaczy to, że jest nieskuteczna.
 - Jeśli kobieta ma objawy zatrucia pokarmowego: wymioty, biegunkę, a wcześniej połknęła pigułkę, musi wiedzieć, że nie przyniesie ona oczekiwanego efektu, ponieważ nie wchłonęła się w odpowiedniej ilości – tłumaczy lekarz.
 Radzi, aby w takiej sytuacji do rozpoczęcia kolejnego cyklu używać prezerwatywy.
 Ginekolodzy ostrzegają też przed nadużywaniem alkoholu, który może powodować wymioty osłabiające antykoncepcyjne działanie pigułek.
 Dr Tulimowski zaleca również ostrożność kobietom pijącym ziołowe herbatki, np. z dziurawca.
 – Tabletka nie zadziała, ponieważ dziurawiec zmienia jej metabolizm - tłumaczy.
 Dodaje też, aby zawsze zapytać swojego ginekologa, czy stosowane zioła i suplementy diety nie mają wpływu na skuteczność antykoncepcji.
 Ostrożnie z odchudzaniem Nieprawidłowe działanie tabletki antykoncepcyjnej może też być efektem leków i preparatów wspomagających odchudzanie, które zmniejszają wchłanianie.
 Wtedy pigułka antykoncepcyjna też nie zostanie wchłonięta w odpowiedniej ilości.
 Należy również pamiętać, że wiele leków, np. silne antybiotyki, leki psychotropowe i antydepresyjne, preparaty przeciwgrzybicze, środki moczopędne, silne leki nasenne i uspokajające mogą zaburzać działanie antykoncepcji farmakologicznej.
 - Pigułka antykoncepcyjna może też nie zadziałać u pacjentek przewlekle stosujących leki przeciwzapalne i przeciwbólowe – mówi dr Tulimowski.
 Nawet powszechnie stosowany paracetamol może obniżać skuteczność tabletek, zwłaszcza, gdy przekroczy się zalecaną dawkę.
 Dlatego zawsze należy zapytać ginekologa, czy przyjmowane leki nie mają wpływu na działanie pigułki antykoncepcyjnej.
 Jeśli tak, to podczas ich zażywania potrzebna jest dodatkowa ochrona, najlepiej prezerwatywa.
 Przestrzegaj zasad Lekarze ostrzegają też przed popijaniem tabletek antykoncepcyjnych sokiem z grejpfrutów.
 Substancje obecne w tych owocach wpływają na sposób, w jaki nasz organizm metabolizuje niektóre leki.
 Wchłanianie leków może też upośledzać przyjmowanie węgla leczniczego.
 Przerwa między jego zażyciem, a połknięciem tabletki musi wynosić minimum cztery godziny.
 Dla kobiet przestrzegających zasad zażywania tabletek antykoncepcyjnych są one jedną z najskuteczniejszych metod zapobiegania niechcianej ciąży, pozwalającą na spontaniczny seks.
 Co ważne, metoda ta jest w pełni odwracalna, bo powrót płodności następuje od razu po odstawieniu tabletek, choć pierwsze cykle mogą być bezowulacyjne.
 Poza tym tabletki antykoncepcyjne zmniejszają dolegliwości związane z zespołem napięcia przedmiesiączkowego, obfitość i bolesność miesiączek.
 Mogą redukować ryzyko rozwoju mięśniaków macicy i torbieli jajników.
 - Współczesne leki hormonalne stosowane przez dłuższy czas zmniejszają ryzyko zachorowania na raka jajnika i raka trzonu macicy – mówi prof. Romuald Dębski.
 Trzeba jednak pamiętać, że u niektórych osób powodują działania niepożądane i mogą zwiększać ryzyko wystąpienia niektórych nowotworów.
 Poza tym nie chronią przed zakażeniem wirusem HIV i chorobami przenoszonymi drogą płciową.
 Prof. Dębski dodaje, że mogą być też niebezpieczne dla palaczek.
 - Palenie papierosów i zażywanie hormonalnych środków antykoncepcyjnych zwiększa ryzyko chorób sercowo naczyniowych - mówi prof. Mariusz Bidziński specjalista ginekologii onkologicznej podkreśla, że współczesne leki antykoncepcyjne są bezpieczne pod warunkiem, że kobieta regularnie odwiedza ginekologa, co najmniej raz w roku.
