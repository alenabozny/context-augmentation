 ﻿Wirusem zapalenia wątroby typu B zarazić się 100 razy łatwiej niż wirusem HIV.
 Wystarczy do tego cztery stutysięczne mililitra zakażonej krwi: ilość 1000 razy mniejsza niż ta, którą możemy zobaczyć gołym okiem.
 Dlatego warto przeciw wzw typu B zaszczepić dziecko, a także siebie.
 Wirus zapalenia wątroby typu B (HBV) nawet przez kilka miesięcy może przeżyć poza organizmem, a zamrożony jest praktycznie nieśmiertelny.
 Dlatego tak łatwo się nim zarazić.
 Wirusowe zapalenie wątroby typu B to jedna z najgroźniejszych i najbardziej poważnych chorób zakaźnych.
 Wirus zapalenia wątroby typu B, rozwijając się w organizmie, może prowadzić do wielu powikłań, m.in. do marskości wątroby, niewydolności wątroby, nowotworu wątroby i śmierci.
 Zakażenie wzw B może przebiegać pod postacią ostrą lub przewlekłą – bezobjawową.
 W Polsce przeciw wirusowemu zapaleniu wątroby typu B szczepi się dzieci tuż po urodzeniu.
 Jak można zarazić się wirusem HBV? Do zakażenia wzw typu B najczęściej dochodzi w wyniku naruszenia ciągłości skóry lub błon śluzowych oraz podczas kontaktu z zakażoną krwią: wystarczy kropla krwi zakażonej wirusem HBV, by doszło do zakażenia.
 Do ponad 60% wszystkich zakażeń wzw typu B w Polsce dochodzi w placówkach służby zdrowia: częściej na oddziałach niezabiegowych niż zabiegowych.
 Przyczyną jest zwykle nieprzestrzeganie higieny (źle wysterylizowany sprzęt, niezakładanie jednorazowych rękawiczek).
 Do zakażenia może dojść także podczas: kontaktów seksualnych, porodu dzieci przez zakażone wcześniej matki, wykonywania zabiegów w zakładach fryzjerskich, kosmetycznych, stomatologicznych, salonach tatuażu.
 Jakie objawy mogą świadczyć o zakażeniu HBV? Najczęstsze objawy HBV to... brak objawów.
 Większość chorych nie wie, że przeszła zakażenie HBV, w 90% przypadków u dorosłych zakażenie kończy się samoistnym wyleczeniem, ale niestety aż 90% dzieci zakażonych w pierwszym roku życia kończy się przewlekłym zapaleniem wątroby.
 U części osób może dojść do piorunującego ostrego zapalenia wątroby.
 Objawy to: złe samopoczucie, pobolewanie pod żebrami, żółtaczka (do 20% przypadków), zła tolerancja wysiłku, niektórych pokarmów, bóle stawów i mięśni, ciemne zabarwienie moczu, jasne zabarwienie stolca, osłabienie.
 Ostre wirusowe zapalenie wątroby typu B zwykle wymaga pobytu w szpitalu, zastosowania specjalistycznych leków, ale zwykle kończy się całkowitym, samoistnym wyleczeniem.
 Bardzo poważne są przypadki przewlekłego wirusowego zapalenia wątroby.
 Objawami mogą być: chudnięcie, osłabienie, bóle stawów, zmniejszenie tolerancji wysiłku, nietolerancja niektórych potraw, częste rozwolnienia, wzdęcia.
 Przewlekłe wzw typu B może prowadzić do marskości wątroby, niewydolności wątroby, nowotworu wątroby, a także do śmierci.
 Kto powinien zaszczepić się przeciw wzw B? Szczepionka przeciw wzw B znajduje się w kalendarzu szczepień obowiązkowych - Według programu Szczepień Ochronnych szczepieniami obowiązkowymi są objęte wszystkie niemowlęta od urodzenia do ukończenia pierwszego roku życia.
 Konieczne są 3 dawki szczepionki: pierwszą podaje się po urodzeniu, drugą - w odstępie miesiąca od pierwszego szczepienie, trzecią - 6 miesięcy po pierwszej dawce.
 U osób zdrowych nie przewiduje się szczepień przypominających.
 W wyjątkowych sytuacjach (przed planowanym zabiegiem chirurgicznym lub w przypadku nagłego wyjazdu do stref endemicznych) można stosować schemat przyśpieszony (0-7-21 dzień i dawka uzupełniająca po 12 miesiącach).
 Czytaj też: Szczepić dziecko czy nie szczepić: radzi pediatra Kto nie powinien szczepić się przeciw wzw typu B? Przeciwwskazaniem do szczepień przeciw wzw B są: nadwrażliwość na składniki szczepionki, w tym na białka drożdży, używane w procesie produkcji, ostra choroba o umiarkowanym lub ciężkim przebiegu z gorączką lub bez.
 Jakie są możliwe niepożądane odczyny poszczepienne po szczepionce przeciw wzw B? Niepożądane odczyny poszczepienne są wymienione w każdej ulotce dołączonej do szczepionki: przed szczepieniem trzeba ją przeczytać Szczepionki przeciw wzw B uznaje się za bardzo bezpieczne.
 Najczęstszymi, miejscowymi odczynami po szczepieniach są: • przejściowy ból, • stwardnienie w miejscu ukłuciaa, • zaczerwienienie, • niewielkie podwyższenie temperatury ciała.
 Bardzo rzadko występują: powiększenie węzłów chłonnych, choroba posurowicza i objawy anafilaksji, zaburzenia ze strony układu nerwowego, obniżenie ciśnienia krwi, skurcz oskrzeli, wymioty, biegunka, nudności, podwyższenie enzymów wątrobowych.
 Uwaga: Jeśli dziecko źle się czuje po podaniu szczepionki, ma gorączkę lub inne poważnie niepożądane odczyny poszczepienne, koniecznie skontaktuj się z lekarzem.
