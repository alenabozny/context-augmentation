 ﻿Amniopunkcja może być badaniem bezpiecznym, o ile wykona ją wykwalifikowany lekarz.
 Wiele przyszłych mam wzbrania się przed jej zrobieniem, co często wynika z niewiedzy.
 A przecież to właśnie dzięki badaniom diagnostycznym, takim jak amniopunkcja, lekarze i rodzice mają więcej czasu na przygotowanie się do narodzin dziecka wymagającego szczególnej opieki.
 Dla dziecka oznacza to lepszy start.
 Wczesna diagnoza – szansą na lepsze funkcjonowanie dziecka w przyszłości Im szybciej uda się postawić diagnozę, tym większe szanse na powodzenie późniejszego leczenia dziecka.
 Lekarze, którzy wiedzą o chorobie malucha jeszcze przed jego narodzinami mogą bez pośpiechu zastanowić się nad tym, jak powinni z nim postępować, przede wszystkim wybrać dla niego metodę leczenia, która przyniesie najlepsze rezultaty.
 Na czym polega praca położnej oddziałowej? Gdy u dziecka wykryta zostaje choroba lekarze często zalecają kobiecie poród poprzez cięcie cesarskie, a nie „siłami natury”.
 Taki poród jest bezpieczniejszy i wiąże się z mniejszym obciążeniem dla matki i dziecka.
 Dziecko ma też szansę trafić pod opiekę fachowców w specjalistycznym ośrodku zaraz po porodzie.
 Nawet jeśli leczenie nie jest możliwe, można poprawić komfort życia dziecka.
 Dzięki dobrze przemyślanej terapii zyska szansę na lepsze radzenie sobie w późniejszym życiu.
 Amniopunkcja – daje rodzicom czas na poszerzenie wiedzy o chorobie dziecka Informacje jakich dostarcza wynik amniopunkcji są bardzo istotne dla matki i ojca dziecka - to przecież oni będą się nim opiekować.
 Rodzice mogą wówczas poszerzyć swoją wiedzę na temat choroby, albo skonsultować z lekarzem specjalizującym się w jej leczeniu.
 Wiedza ta jest również niezmiernie ważna z psychologicznego punktu widzenia.
 Rodzice, którzy są mentalnie przygotowani na pojawienie się w ich życiu chorego dziecka przeżywają dużo mniejszy stres w porównaniu z tymi rodzicami, którzy o stanie zdrowia swojego maleństwa dowiadują się dopiero po jego narodzinach.
 Amniopunkcja może dać rodzicom spokój Amniopunkcja nie zawsze diagnozuje chorobę u dziecka i w takiej sytuacji rodzice zyskują spokój, że rozwija się ono prawidłowo.
 W Polsce na amniopunkcję, jak i każde inne diagnostyczne badanie prenatalne, wysyła się przede wszystkim pacjentki, u których przesiewowe metody badania płodu (USG, testy biochemiczne) wykazały podwyższone ryzyko wystąpienia choroby.
 Zdarza się tak, że badania diagnostyczne nie potwierdzają tego i dziecko ostatecznie rodzi się zdrowe.
 Warto tu podkreślić, że z wadami wrodzonymi rodzi się zaledwie 3% dzieci.
 Nietrudno więc obliczyć, że aż 97% przyszłych mam ma szansę urodzić dziecko, które nie będzie obciążone wadą genetyczną, np. zespołem Downa.
 Amniopunkcja – czy aby na pewno jest bezpieczna? Należy pamiętać, że amniopunkcja może być badaniem bezpiecznym, jeśli tylko zostaną spełnione określone warunki.
 Żeby lekarz mógł przeprowadzić amniopunkcję potrzebuje odpowiedniego przeszkolenia.
 To diagnostyczne badanie prenatalne robią jedynie doświadczeni lekarze, w specjalistycznych placówkach medycznych.
 W razie wątpliwości co do bezpieczeństwa badania zawsze można domagać się udostępniania statystyk, które wskażą odsetek ciąż powikłanych przez amniopunkcję w danym ośrodku.
 Przed przystąpieniem do pobrania płynu owodniowego lekarz sprawdza w jakiej pozycji ułożone jest dziecko, a następnie wybiera miejsce nakłucia znajdujące się w bezpiecznej odległości od niego.
 Ultrasonograf towarzyszy lekarzowi już do końca badania, co pozwala w pełni kontrolować cały jego przebieg.
 Tak profesjonalnie przeprowadzonej amniopunkcji nie trzeba się bać, gdyż ryzyko ewentualnych powikłań jest wówczas naprawdę bardzo niewielkie, wynosi ono ok. 0,5-1%.
 Korzyści płynące z badania górują więc nad potencjalnym ryzykiem.
 Tym czego równie mocno obawiają się pacjentki jest ból.
 Wydaje im się, że wbijanie igły w brzuch musi się wiązać z dużym dyskomfortem.
 Tymczasem według wielu pacjentek ból towarzyszący amniopunkcji jest porównywalny do tego, jaki odczuwamy podczas pobierania krwi do zwykłej morfologii.
 Amniopunkcja jest bowiem badaniem prenatalnym wykonywanym w znieczuleniu miejscowym, które sprawia, że jest prawie bezbolesne.
 Amniopunkcja – badanie, które udziela odpowiedzi na wiele kluczowych pytań Nie tylko dotyczących zdrowia przyszłego potomka.
 Próbkę płynu owodniowego można bowiem wykorzystać jednocześnie do badania w kierunku biologicznego ojcostwa.
 Takie badania wykonuje się obecnie również z krwi.
 Ich wysoka cena wykracza jednak poza możliwości finansowe wielu rodzin.
 Testy na ojcostwo przeprowadzone podczas badań w ciąży stanowią w tym przypadku tańszą opcję.
 Są jednak tak samo pewne, potrafią jednoznacznie potwierdzić ojcostwo danego mężczyzny, bądź wykluczyć go jako biologicznego ojca dziecka.
 Negatywny stosunek do amniopunkcji kobiety w ciąży tłumaczą zazwyczaj wspomnianym, niewielkim ryzykiem powikłań, jakie przypisuje się temu badaniu: „Przecież to i tak nic nie zmieni, więc po co narażać dziecko na niepotrzebne niebezpieczeństwo?” To argument, na który ciężarne powołują się chyba najczęściej.
 Amniopunkcja została jednak w ostatnich latach udoskonalona pod kątem bezpieczeństwa do tego stopnia, że wykonujące ją mamy mogą być spokojne o siebie i swoje przyszłe dzieci.
