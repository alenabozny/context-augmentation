 Aktualne szczepy do produkcji szczepionek są co rok polecane przez Światową Organizację Zdrowia.
 Okres ważności wynosi jeden sezon grypowy.
 Szczepionki przeciw grypie - jak to działa? Szczepionki przeciw grypie stosuje się u osób dorosłych i dzieci w celu zapobiegania zachorowaniom na grypę, co ma istotne znaczenie szczególnie u osób narażonych na ryzyko wystąpienia powikłań pogrypowych.
 Po podaniu szczepionki układ immunologiczny organizmu wytwarza własną obronę przeciwko chorobie (przeciwciała).
 Swoista odporność rozwija się w ciągu 2–3 tygodni po podaniu szczepionki i utrzymuje się przez 6–12 miesięcy.
 Żaden ze składników szczepionki nie powoduje zachorowania na grypę.
 Szczepionki przeciw grypie są skuteczne w zapobieganiu zachorowaniom u ok. 90% zdrowych dorosłych, w niektórych populacjach skuteczność może być mniejsza, znaczny jest jednak stopień zapobiegania powikłaniom związanym z chorobą.
 Aktualne szczepy do produkcji szczepionek są co rok polecane przez Światową Organizację Zdrowia.
 Okres ważności wynosi jeden sezon grypowy.
 W jakim celu i kiedy stosuje się szczepionki przeciw grypie? Szczepionki przeciw grypie stosuje się w celu zapobiegania grypie, szczególnie u osób o zwiększonym ryzyku wystąpienia powikłań pogrypowych (przewlekle chorzy, np. na choroby układu krążenia, cukrzycę, mukowiscydozę, choroby układu oddechowego, niewydolność nerek, niedokrwistość, a także osoby po 50. roku życia oraz osoby, u których występuje zwiększone ryzyko zachorowania ze względu na wykonywany zawód [np. personel medyczny]).
 Szczepienie jest także zalecane u wszystkich osób po 6. miesiącu życia w celu zmniejszenia prawdopodobieństwa zachorowania na grypę.
 Szczepienia wykonuje się zgodnie z oficjalnymi zaleceniami, zwykle w okresie jesiennym przed okresem wzmożonych zachorowań na grypę, jednak wskazane jest również szczepienie podczas sezonu zachorowań.
 Do szczepienia kwalifikuje lekarz.
 Kiedy nie stosować szczepionek przeciw grypie? Szczepionek przeciw grypie nie należy stosować w przypadku nadwrażliwości na którykolwiek składnik preparatu (m.in. alergia na białko jaja kurzego).
 U osób z ostrym zakażeniem lub chorobą przebiegającą z gorączką szczepienie należy przełożyć.
 Kiedy trzeba zachować szczególną ostrożność stosując szczepionkę przeciw grypie oraz na co zwrócić uwagę podczas jej stosowania? U osób z zaburzeniem odporności odpowiedź na szczepienie może być osłabiona.
 Należy poinformować lekarza, jeśli w ciągu kilku dni po zaszczepieniu planowane są badania krwi.
 Czy po zastosowaniu szczepionki przeciw grypie można prowadzić pojazdy i obsługiwać urządzenia mechaniczne? Jest mało prawdopodobne, aby szczepionka przeciw grypie miała wpływ na zdolność prowadzenia pojazdów i obsługiwania urządzeń mechanicznych.
 Czy szczepionki przeciw grypie można stosować u kobiet w ciąży i w okresie karmienia piersią? Należy poinformować lekarza o ciąży lub jej podejrzeniu.
 Zgodnie z aktualnymi zaleceniami kobiety w II i III trymestrze ciąży powinny otrzymywać szczepionkę przeciw grypie, jeżeli ciąża przypada na okres nasilenia zachorowań na grypę.
 Kobietom w ciąży ze schorzeniami zwiększającymi ryzyko wystąpienia powikłań pogrypowych zaleca się podanie szczepionki niezależnie od stopnia zaawansowania ciąży.
 Szczepionkę można stosować w okresie karmienia piersią.
 Czy szczepionki przeciw grypie można stosować z innymi lekami (interakcje)? Należy poinformować lekarza o wszystkich przyjmowanych ostatnio szczepionkach oraz lekach, także tych, które wydawane są bez recepty.
 Odpowiedź immunologiczna na szczepienie może być słabsza w przypadku leczenia obniżającego odporność (kortykosteroidy, leki cytotoksyczne, radioterapia).
 Szczepionka przeciw grypie może być stosowana równocześnie z innymi szczepionkami, ale każdą z nich należy podawać w inną kończynę; jednoczesne podanie kilku szczepionek może spowodować nasilenie działań niepożądanych.
 Jakie działania niepożądane mogą wystąpić podczas stosowania szczepionek przeciw grypie? Jak każdy lek szczepionki przeciw grypie mogą powodować działania niepożądane, chociaż nie u każdego one wystąpią.
 Mogą wystąpić objawy miejscowe: zaczerwienienie, obrzęk, ból, stwardnienie w miejscu podania.
 Mogą również wystąpić objawy ogólne: złe samopoczucie, gorączka, dreszcze, ból mięśni, ból stawów, ból głowy, osłabienie, uczucie zmęczenia, pocenie się.
 Bardzo rzadko obserwowano reakcje alergiczne (wstrząs anafilaktyczny, obrzęk naczynioruchowy), reakcje skórne (świąd, pokrzywka, wysypka), nerwobóle, parestezje (zaburzenia czucia dotyku, bólu, temperatury, uczucie mrowienia, drętwienia), drgawki z towarzyszącą gorączką, przejściową małopłytkowość (zmniejszenie liczby płytek krwi), przemijające powiększenie węzłów chłonnych.
 Wyjątkowo zapalenie mózgu i rdzenia kręgowego, zapalenie nerwów, zespół Guillaina i Barrégo, zapalenie naczyń mogące prowadzić do wysypki skórnej i w rzadkich przypadkach do przejściowych zaburzeń czynności nerek.
 Jak podawać i dawkować szczepionki przeciw grypie? Szczepionkę należy podawać domięśniowo lub głęboko podskórnie, u dzieci w przednioboczną część uda, u dorosłych i starszych dzieci w mięsień naramienny.
 Dawkowanie – patrz informacje dotyczące poszczególnych preparatów.
 Od tego sezonu (2010-2011) dostępny jest również preparat do podawania śródskórnie.
